Πορεία e-commerce στην Ελλάδα
=============================

**Γιώργος Σταυρόπουλος, Θάνος Παπαβασιλείου**

Το ηλεκτρονικό εμπόριο στη χώρα μας γεννιέται στις αρχές της δεκαετίας
του 1990 όπου καταγράφονται οι πρώτες προσπάθειες ανταλλαγής
ηλεκτρονικών δεδομένων μεταξύ επιχειρήσεων στους κλάδους ενδυμάτων,
τροφίμων και του λιανικού εμπορίου.\
\
Από την δεκαετία του 2000 εδραιώνεται η χρήση του διαδικτύου και οι
ελληνικές επιχειρήσεις αρχίζουν να επεκτείνουν τις εμπορικές τους
δραστηριότητές στο διαδίκτυο με συνεχώς αυξανόμενα ποσοστά, για να
κλείσει την δεκαετία 2010 - 2019 με αύξηση 125%.

![](media/image1.jpg){width="6.5in" height="2.5479166666666666in"}

[*[(Ελληνική Στατιστική Αρχή - Ηλεκτρονικό Εμπόριο - Ασφάλεια στο
Διαδίκτυο
2019]{.underline}*](https://www.statistics.gr/documents/20181/16747470/%CE%97%CE%BB%CE%B5%CE%BA%CF%84%CF%81%CE%BF%CE%BD%CE%B9%CE%BA%CF%8C+%CE%95%CE%BC%CF%80%CF%8C%CF%81%CE%B9%CE%BF+-+%CE%91%CF%83%CF%86%CE%AC%CE%BB%CE%B5%CE%B9%CE%B1+%CF%83%CF%84%CE%BF+%CE%94%CE%B9%CE%B1%CE%B4%CE%AF%CE%BA%CF%84%CF%85%CE%BF+%28+2019+%29.pdf/1fb15bd8-a8b8-cbe4-dc66-e8574a3df1c0?t=1576058438513))

Γρήγορα νούμερα για το 2019
---------------------------

-   4 δισεκατομμύρια ετήσιος τζίρος από ηλεκτρονικές αγορές.

-   3.5 εκατομμύρια άνθρωποι που ψώνισαν online, εκ των οποίων 80%
    > προτίμησαν Ελληνικά e-shops.

-   Πάνω από 7000 ηλεκτρονικά καταστήματα.

([[Greek e-Commerce
Association]{.underline}](http://www.greekecommerce.gr/gr/news/nea-greca/ereyna-ilektronikou-emporiou-2018-2019/)
)

Πρόβλεψη για το μέλλον 
----------------------

Η Ελλάδα εκσυγχρονίζεται με το πέρασμα των χρόνων στον τομέα των
διαδικτυακών αγορών και το ηλεκτρονικό εμπόριο κερδίζει συνεχώς έδαφος.
Σε αυτό έχει συμβάλει η εξέλιξη της τεχνολογίας και η χρήση του
διαδικτύου ως μέσο εμπορικών συναλλαγών.

Σαφέστατη στροφή στις online αγορές κάνουν οι Έλληνες πολίτες, λόγο του
Covid-19 και των περιοριστικών μέτρων μετακίνησης και προσδίδουν μια νέα
δυναμική στο ηλεκτρονικό εμπόριο.

Την 12η εβδομάδα του 2020, οι ηλεκτρονικές αγορές κατέγραψαν ρεκόρ με
αύξηση 501% σε σχέση με την ίδια εβδομάδα το 2019, γεγονός που
σηματοδοτεί την ταχύτητα που υιοθετούν τις online αγορές οι Έλληνες. Η
έκτακτη κατάσταση αναμένεται να παγιώσει κάποιες συμπεριφορές, αφού το
50% των καταναλωτών αναφέρει ότι θα συνεχίσει τις ηλεκτρονικές αγορές
και όταν ξεπεραστεί η κρίση.\
([[Σύνδεσμος Επιχειρήσεων Πληροφορικής & Επικοινωνιών Ελλάδας -
ΣΕΠΕ]{.underline}](http://www.sepe.gr/gr/research-studies/article/15755392/ektoxeuthikan-kata-301-oi-online-agores-apo-soupermarket-stin-ellada-ton-martio/))

Κάποιες προβλέψεις δείχνουν ότι το 95% όλων των αγορών θα γίνονται
ηλεκτρονικά μέχρι το 2040.

 Προετοιμασία
============

**Απόστολος Γρηγορόπουλος**

Χρειάζομαι τελικά e-shop;
-------------------------

Από την στιγμή που αποφασίσαμε ότι θέλουμε να προβούμε στην δημιουργία
ενός e-shop για τις δραστηριότητες μας, θα πρέπει να κάνουμε μια μικρή
προετοιμασία.

Αρχικά, θα πρέπει να εξετάσουμε αν όντως η απόφασή μας να προχωρήσουμε
στην δημιουργία του e-shop είναι σωστή κι αυτό έχει να κάνει κυρίως με
την δραστηριότητα μας. Προφανώς, το e-shop ενδείκνυται για retail
δραστηριότητες ή για δραστηριότητες που έχουν να κάνουν με προϊόντα
ακόμα κι αν αυτά προσφέρονται σε διάφορους τύπους και παραλλαγές.

Δεν ενδείκνυται και είναι δύσκολο να αποτυπωθεί σε μια υλοποίηση
κλασσικού e-shop, σε δραστηριότητες που η χρέωση του πελάτη για αυτό που
θα λάβει δεν έχει σταθερή τιμή. Συνήθως αυτό παρατηρείται σε υπηρεσίες
όπου οι εκάστοτε απαιτήσεις και ο χρόνος παράδοσης μεταβάλλουν την τιμή
ανά πελάτη. Σε αυτήν την περίπτωση ίσως θα ήταν προτιμότερο να
εξετάσουμε την δημιουργία ενός site που θα παρουσιάζει τις υπηρεσίες
μας, παρά την δημιουργία ενός e-shop.

To e-shop απαιτεί την σύσταση εταιρείας
---------------------------------------

Αν ήδη υπάρχει μια εταιρική μορφή με την οποία δραστηριοποιούμαστε, το
υπόλοιπο κείμενο αυτής της ενότητας δεν μας αφορά.

Αν ξεκινάμε τώρα, θα πρέπει να κάνουμε κάποια βήματα, καθώς επίσης να
υπολογίσουμε και κάποια έξοδα που υπάρχουν, για την σύσταση εταιρείας.

Αρχικά, χρειάζεται να συνεργαστούμε με κάποιον λογιστή, ο οποίος ως
ειδικός θα μας ενημερώσει κατάλληλα για τα βήματα που πρέπει να
ακολουθήσουμε, την γραφειοκρατία που απαιτείται, την φορολογία που
διέπει την κάθε εταιρική μορφή.

Επιγραμματικά, θα χρησιμοποιήσουμε ως παράδειγμα την έναρξή ατομικής
επιχείρησης (σε άλλες εταιρικές μορφές η διαδικασία είναι πιο
πολύπλοκη):

Θα χρειαστεί να κάνουμε εγγραφή στο Γενικό Εμπορικό Μητρώο (ΓΕΜΗ) το
οποίο στεγάζεται σε ένα από τα επιμελητήρια (επαγγελματικό, βιοτεχνικο
κλπ.). Επιφέρει ως κόστος το παράβολο εγγραφής και από εκεί και μετά την
ετήσια συνδρομή.

Θα χρειαστεί υποχρεωτικά να είμαστε ασφαλισμένοι στον ΕΦΚΑ, οπότε αυτό
επιφέρει ένα μηνιαίο έξοδο το οποίο έχει σταθερό κόστος. Υπάρχουν
διάφορες κατηγορίες ασφάλισης και είστε εσείς αυτός που θα επιλέξετε την
κατηγορία που θα ασφαλιστείτε με την καθοδήγηση του λογιστή σας.
Μεγαλύτερη κατηγορία συνεπάγεται μεγαλύτερη μηνιαία καταβολή αλλά
αντίστοιχα και μεγαλύτερη σύνταξη.

Θα πρέπει να δηλωθεί η φορολογική έδρα, όπου ασκείται η δραστηριότητα
της εταιρείας. Αν η δραστηριότητα αφορά υπηρεσίες μπορεί να δηλωθεί ως
έδρα το σπίτι, σε περίπτωση εμπορικής δραστηριότητας όμως (όπως συνήθως
είναι τα e-shops) χρειάζεται να βρεθεί ο επαγγελματικός χώρος και ένα
από τα δικαιολογητικά που απαιτούνται για την συνέχιση της διαδικασίας
έναρξης είναι το επαγγελματικό μισθωτήριο συμβόλαιο ενώ θα διενεργηθεί
και αυτοψία από την αρμόδια ΔΟΥ.

Η έναρξη της δραστηριότητας στην εφορία, μπορεί να είναι μια σχετικά
απλή υπόθεση αλλά μπορεί να καταλήξει περίπλοκη, αναλόγως του τρόπου που
θα ασκούμαι την δραστηριότητα μας. Ο λογιστής μας, λογικά θα τελειώσει
την διαδικασία σε λίγες ημέρες, ζητώντας μας ενδεχομένως διάφορα έγγραφα
και δικαιολογητικά που είναι απαραίτητα όπως αυτά που προαναφέρθηκαν.

Προϊόντα προς πώληση
--------------------

Με το τέλος των διαδικαστικών, είναι ώρα να σκεφτούμε πιο παραγωγικά
πράγματα όπως τα προϊόντα που θα διατίθενται προς πώληση στο e-shop μας.

Αν παράγουμε τα προϊόντα εμείς, τότε έχουμε ήδη λύσει αυτό το πρόβλημα.

Αν δεν τα παράγουμε θα πρέπει να συνάψουμε συνεργασίες με διάφορους
προμηθευτές, ενδεχομένως και εκτός Ελλάδος. Η διαδικασία απαιτεί το να
βρoύμε τους προμηθευτές, να ζητήσουμε κοστολόγια, να εξετάσουμε χρόνους
παράδοσης, να υπολογίσουμε το ποσοστό κέρδους με το οποιο θα δουλέψουμε,
να δούμε αν αυτό είναι ανταγωνιστικό στο πλαίσιο της αγοράς στην οποία
δραστηριοποιούμαστε.

B2B vs B2C
----------

Οι δύο όροι προέρχονται από τα αρκτικόλεξα Business to Business (B2B)
και Business to Client (B2C) και αφορούν το αν θέλουμε να τα προϊόντα
μας να πωλούνται αποκλειστικά προς άλλες εταιρείες, οπότε θα
λειτουργήσουμε ως προμηθευτές χονδρικής (B2B) ή αποκλειστικά προς τον
τελικό καταναλωτή (B2C) ή και στους δύο.

Χρειάζεται να κάνουμε μια καταγραφή των αναγκών μας αλλά και των
προϋποθέσεων που απαιτούνται στις εκάστοτε περιπτώσεις.

Επαγγελματικές Συνεργασίες
--------------------------

Είναι απαραίτητο να συνάψουμε επαγγελματικές συνεργασίες οι οποίες σε
κάποιες περιπτώσεις είναι υποχρεωτικές και σε κάποιες άλλες, η
εξειδίκευση των συνεργατών μας θα μας βοηθήσει να επιλύουμε διάφορα
προβλήματα που προκύπτουν κατά καιρούς.

Την ανάγκη του λογιστή την εξετάσαμε παραπάνω, ο οποίος όχι μόνο είναι
απαραίτητος στην έναρξη της δραστηριότητας μας, αλλά σε συνεχή βάση
καθώς η επιχείρησή μας έχει διάφορες υποχρεώσεις προς την εφορία και τα
ασφαλιστικά ταμεία σε τακτά χρονικά διαστήματα.

Μια άλλη υποχρέωσή μας είναι η δημιουργία ενός επαγγελματικού τραπεζικού
λογαριασμού σε κάποια τράπεζα. Είναι ο λογαριασμός που θα κατατίθενται
τα ποσά που κερδίζουμε από την δραστηριότητά μας (πωλήσεις) και τα ποσά
τα οποία ξοδεύουμε για αυτήν (πληρωμές προμηθευτών κλπ.).

Υπάρχουν επίσης οι συνεργασίες που θα αφορούν την αποστολή των προϊόντων
που θα πωλούνται μέσω του e-shop μας προς τους πελάτες, οπότε η
συνεργασία με μια εταιρεία courier είναι απαραίτητη. Ενδεχομένως, κι αν
τα προϊόντα μας είναι μεγάλα σε όγκο, χρειαζόμαστε συνεργασία και με
μεταφορικές εταιρείες.

Μια ακόμη ανάγκη, είναι η νομική μας κάλυψη ως επιχειρηματίες, άρα
προκύπτει και η ανάγκη συνεργασίας με κάποιον δικηγόρο εξειδικευμένο σε
τέτοια θέματα. Αφενός, ο συμβουλευτικός του ρόλος θα μας φανεί χρήσιμος
σε πολλές περιπτώσεις, αφετέρου θα καλύψει οποιαδήποτε νομική ανάγκη
παρουσιαστεί μελλοντικά.

 

Φορολογικά
==========

**Γιάννης Θεοδωρόπουλος**

Δημιουργώντας ένα ηλεκτρονικό κατάστημα με σκοπό την πώληση προϊόντων /
εμπορευμάτων ή υπηρεσιών θεωρείται επιχειρηματική δραστηριότητα και
ταυτόχρονα δημιουργεί φορολογικές υποχρεώσεις.

Σε περίπτωση που ασκείται ήδη κάποια επιχειρηματική δραστηριότητα Π.χ.
έχετε κατάστημα εμπορεύεται προϊόντα και θέλετε να δημιουργήσετε ένα νέο
κανάλι πωλήσεων μέσω ηλεκτρονικού καταστήματος το λιγότερο που πρέπει να
κάνετε είναι να δηλώσετε στην εφορία τον αντίστοιχο Κ.Α.Δ.

Αν είστε νέος επιχειρηματίας πρέπει σε συνεννόηση με το λογιστή σας να
κάνετε όλες τις απαραίτητες ενέργειες που προβλέπονται από την
φορολογική νομοθεσία (έναρξη δραστηριότητας, εγγραφή ΕΦΚΑ κλπ) ωστε η
εμπορική δραστηριότητα να είναι φορολογικά νόμιμη.

Επίσης πρέπει να γνωρίζετε ότι οι πωλήσεις μέσω διαδικτύου έχουν κάποιες
φορολογικές ιδιαιτερότητες για αυτό πρέπει να προετοιμαστούμε αναλόγως
ώστε να ενσωματώσουμε όλες τις περιπτώσεις που απαιτούνται στο
ηλεκτρονικό μας κατάστημα, παρακάτω αναφέρονται κάποιες περιπτώσεις
ενδεικτικά και όχι περιοριστικά, που ίσως δεν γνωρίζετε και απαιτούν
προετοιμασία και ειδικούς χειρισμούς.

-   Πώληση προϊόντων εντός Ελλάδος σε περιοχές με μειωμένο ΦΠΑ.

-   Κάποιες κατηγορίες προϊόντων απαλλάσσονται από το ΦΠΑ για πωλήσεις
    > εντός Ελλάδος

-   Η πώληση προϊόντων ή και η παροχή υπηρεσιών εντός ΕΕ ή σε τρίτες
    > χώρες υπόκεινται σε διαφορετικά καθεστώτα ΦΠΑ και σε ειδικές
    > διαδικασίες κατά περίπτωση.

-   Πως να χειρίζεστε φορολογικά την διαδικασία επιστροφής προϊόντων

-   Ίσως χρειαστεί επικαιροποίηση και ο τρόπος έκδοσης των φορολογικών
    > σας παραστατικών καθώς και ανάγκη για προσθήκη νέων παραστατικών.

-   Σε κάποιες περιπτώσεις δεν αρκεί η έκδοση απόδειξης από ταμειακή
    > μηχανή, πρέπει να σκεφτείτε σοβαρά το ενδεχόμενο μετάβασης σε έναν
    > πιο σύγχρονο τρόπο έκδοσης φορολογικών παραστατικών.

-   Αν διαφημίζεστε μέσω internet υπάρχει ειδική εισφορά που πρέπει να
    > καταβάλετε (2% επι του καθαρού ποσού της διαφήμισης).

-   

Θα χρειαστεί επίσης να χρησιμοποιήσουμε κάποιον Payment Vendor, Paypal
κλπ ώστε να δώσουμε μια εναλλακτική μέθοδο πληρωμής στους πελάτες μας.
Για να κάνετε εγγραφή και να λαμβάνετε χρήματα σαν επιχείρηση θα σας
ζητηθεί να στείλετε τα φορολογικά έγγραφα που αποδεικνύουν ότι ασκείται
επιχειρηματική δραστηριότητα.

Σε κάθε περίπτωση πρέπει να συμβουλευτείτε το λογιστή σας για να σας
καθοδηγήσει και να κάνει ότι απαιτείται, και κατόπιν σε συνεργασία με
αυτόν που θα σας φτιάξει το ηλεκτρονικό κατάστημα να το προετοιμάσετε
για όλα τα σενάρια και τις περιπτώσεις που σας αφορούν.

Νομικά
======

Εκκρεμεί

Πριν τη κατασκευή
=================

**Βαγγέλης Ρούσος**

Αναλυτική εγγραφή όλων των αναγκών που προέκυψαν από τα ανωτέρω και να
αποφασίσω αν θέλω η κατασκευή να είναι μόνο στα ελληνικά, αν θα
περιλαμβάνει ελληνικά και αγγλικά ή θα είναι πολυγλωσσική. Αν υπάρχουν
φωτογραφίες των προϊόντων σε ηλεκτρονική μορφή από καταλόγους που δίνουν
οι προμηθευτές μας και χρειάζονται κάποια επεξεργασία πριν περαστούν στο
e-shop ή αν δεν υπάρχουν οπότε η προτεινόμενη λύση είναι να ζητηθεί να
συμπεριληφθεί στην προσφορά και η φωτογράφηση των προϊόντων.

Βάζοντας σε σειρά τα ζητήματα που πρέπει να σκεφτούμε και να βρούμε
απαντήσεις πριν ξεκινήσουμε την διαδικασία της κατασκευής του e-shop,
ξεκινάμε με ένα από τα βασικά που είναι το αν θέλουμε να επεκταθούμε
στην αγορά του εξωτερικού, έτσι ώστε να αποφασίσουμε σε πόσες και ποιές
γλώσσες θα μεταφραστεί. Ένα ακόμα ζήτημα προς απάντηση είναι οι
φωτογραφίες των προϊόντων ,το αν υπάρχουν από προμηθευτή και παραχωρεί
την άδεια να χρησιμοποιηθούν, ή αν θα γίνει φωτογράφηση από την αρχή.
(με ότι περιλαμβάνεται στα θέματα της φωτογράφησης που γίνεται εκτενής
αναφορά σε άλλο σημείο)

Τρόποι Αναζήτηση Εταιρείας ή Επαγγελματία που θα αναλάβει την κατασκευή
-----------------------------------------------------------------------

Η έρευνα αγοράς είναι κάτι που επιβάλεται σε ότι και να θέλουμε να
αποκτήσουμε ή να δημιουργήσουμε. Οι τρόποι είναι πολλοί. Συνηθέστερος
είναι να κάνουμε αναζήτηση στην google με βάση του τι θέλουμε, να δούμε
κάποιες διαφημιζόμενες εταιρείες, να διαβάσουμε για αυτές και να
αναζητήσουμε στο portfolio τους ανάλογες δουλειές με αυτό που θέλουμε
και ανάλογα με τα ευρήματα να προχωρήσουμε σε επικοινωνία. Άλλος τρόπος
είναι με την σύσταση εταιρείας από κάποιον που γνωρίζουμε και μας φέρνει
σε επαφή. Κάτι διαφορετικό είναι η μελέτη που θα κάνουμε στον
ανταγωνισμό, δηλαδή τι eshop έχουν φτιάξει οι ανταγωνιστές, σε ποιές
εταιρείες έχουν απευθυνθεί κ.τ.λ. Κάτι ακόμα που πρέπει να ελέγξουμε
προτού κατασταλάξουμε είναι όσα αφορούν την συνέχιση της σωστής
λειτουργίας του e-shop και την συνεχή άνοδο του, αν η εταιρεία που θα
αναλάβει μας προτείνει πλάνο για το "μετά" και αν μας ενδιαφέρει να μας
τα παρέχει μία εταιρεία όλα αυτά.

Τι πρέπει να περιλαμβάνει μια προσφορά; /Λήψη Προσφορών / Αξιολόγηση Προσφορών, ερωτήσεις σε απορίες, ανάθεση
-------------------------------------------------------------------------------------------------------------

Λίγα λόγια για το τι πρέπει να γνωρίζουμε για την προσφορά. Αφού
κατασταλάξουμε στην εταιρεία που θα απευθυνθούμε έρχεται η στιγμή που θα
μας παραδώσουν μια προσφορά για να την μελετήσουμε. Η προσφορά αυτή που
θα πάρουμε θα πρέπει να περιλαμβάνει όλα τα θέματα που έχουμε συζητήσει
αρχικά, ότι μας αφορά και επιθυμούμε να κατασκευάσουμε, με τα αντίστοιχα
κόστη. Θα πρέπει να είναι αναλυτική και περιεκτική, με ευδιακριτα τα
ποσά, κατανοητή, χωρίς όρους τεχνογνωσίας διότι θα μας αφήσει πολλές
απορίες και θα μας είναι δυσνόητη. Ιδανικά θα πρέπει να αποσταλεί στο
συμφωνηθέν διάστημα, ώστε να δείξει η εταιρεία τον επαγγελματισμό και
τήρηση των όσων δεσμεύεται ότι θα φέρει εις πέρας. Αν για κάποιο λόγο
υπάρξει καθυστέρηση θα πρέπει να έρθει σε επικοινωνία μαζί μας προς
ενημέρωση μας. Σε συνέχεια της παράδοσης της προσφοράς, θα πρέπει να
έρθουμε σε επαφή για την επίλυση τυχόν αποριών και ίσως να γίνει και η
ανάθεση του έργου αν συμφωνηθούν όλα. Για να αξιολογήσουμε σωστά την
προσφορά θα πρέπει να αναλογιστούμε αν έχουμε πάρει απαντήσεις σε όλες
του τις απορίες, ακόμα και αν έχουμε πάρει προτάσεις για επιπλέον ιδέες
που δεν έχουμε σκεφτεί εμείς. Τέλος, η ανάθεση του έργου στην εταιρεία
που θα κερδίσει την εμπιστοσύνη μας θα πρέπει να γίνει με βάση τους
συμφωνημένους όρους της εκάστοτε προσφοράς.

Σύμβαση/ Γιατί μου ζητούν να υπογράψω και να σφραγίσω την προσφορά;/ Γιατί όλοι θέλουν προκαταβολή;/Αξιολόγηση προσφορών = Γιατί υπάρχει τέτοια μεγάλη γκάμα τιμών;
-------------------------------------------------------------------------------------------------------------------------------------------------------------------

Σύμβαση είναι η συμφωνημένη προσφορά με όλους τους όρους συνεργασίας
μεταξύ του πελάτη και της εταιρείας που έγινε η ανάθεση του έργου.
Υπογράφεται και από τα δύο μέλη αυτής και σφραγίζεται ώστε να είναι
δεσμευμενοι και οι δύο ως προς τους όρους της. Για την τήρηση των
χρονικών περιόδων που θα γίνονται οι πληρωμές από την μεριά του πελάτη
και τα στάδια υλοποίησης του έργου από την μεριά της εταιρείας.
Προκαταβάλλεται το συμφωνηθέν ποσό ώστε να είναι καλυμμένη η εταιρεία σε
τυχόν αλλαγές στις αποφάσεις του πελάτη, για τις ώρες που θα έχει
εργαστεί για το συγκεκριμένο έργο. Η ποικιλία τιμών στην αγορά υπάρχει
διότι η κάθε εταιρεία αξιολογεί την δουλειά της διαφορετικά, αυτο που θα
πρέπει να σας προβληματίσει είναι οι πολύ μεγάλες αυξομειώσεις τιμών.
Αυτό θα πρέπει να το ελέγξουμε διεξοδικά και όχι να μας χαροποιήσει μια
ενδεχομένως πολύ χαμηλή τιμή.

Θα πουλάω μόνο στην Ελλάδα ή και στο εξωτερικό; Παντού στο εξωτερικό ή μόνο Ευρώπη και εντός ΕΕ;
------------------------------------------------------------------------------------------------

Αυτό είναι ένα από τα βασικότερα ζητήματα προς απάντηση διότι περιέχει
νομικής φύσεως θέματα που πρέπει να λυθούν, λογιστικά επίσης θα πρέπει
να ελεγχθεί με διαφορετική βάση. Όπως αναφέρεται και σε άλλο σημείο οι
γλώσσες που θα μεταφραστεί είναι πολύ σημαντικό σημείο ως προς τις χώρες
που απευθύνεται. Ακόμα και το στήσιμο στην κατασκευη μπορεί τουλάχιστον
για κάποιες χώρες να χρειάζεται κάποια άλλα δεδομένα. Ένα ακόμα κομμάτι
που αφορά το αν θα υπάρχει παρουσία σε άλλες χώρες και σε ποιές είναι το
marketing που θα ακολουθήσει μετά την κατασκευή του e-shop.

Πολυγλωσσικότητα = Παραγωγή περιεχομένου;

Μέρος προσφοράς = Χρονικός προγραμματισμός

Περιεχόμενο/Visual model (Από τι αποτελείται ένα ηλεκτρονικό προϊόν)
--------------------------------------------------------------------

Σε κάθε περίπτωση θα πρέπει να παραδώσουμε όλο το υλικό που αφορά τα
προιοντα μας, δηλαδή πληροφορίες που χρειάζεται το κοινό για να
καταλήξει στην αγορά του είδους που πουλάμε, φωτογραφικό υλικο (αν είναι
να μην γίνει φωτογράφηση από την αρχή). Επίσης, το υλικό που αφορα τα
γενικά του eshop, δηλαδή πληροφορίες για την επιχείρηση, λίγα λόγια για
το προιον, ίσως κάποια tips για την χρήση του και ότι άλλο θα θέλαμε για
να εμπλουτίσουμε το μενού του e-shop φυσικά με τις κατάλληλες συστάσεις
και προτροπές της εταιρείας που έχει αναλάβει.

ERP \*

Είναι η σύνδεση των προιοντων που υπάρχουν στο e-shop με την φυσική
αποθήκη του καταστήματος. Σε περίπτωση μεγάλης αποθήκης που έχει
κατασκευαστεί το erp ήδη το θέμα που αντιμετωπίζουμε είναι η γέφυρα που
πρέπει να δημιουργηθεί μεταξύ των δύο, σε διαφορετική περίπτωση η από
την αρχή κατασκευή του.

Κοστολόγια
==========

**Βαγγέλης Ρούσος**

Τα πρώτα βήματα
---------------

### Αγορά domain

Η αγορά του domain είναι καθοριστική καθώς έτσι μας εντοπίζουν οι
πελάτες μας στο internet. Διαφέρει το κόστος ανάλογα με την κατάληξη,
δηλαδή .gr, .com, .eu και ούτω καθεξείς.

### Αγορά Web hosting

Η αγορά του hosting είναι απαραίτητη καθώς είναι ο χώρος που
φιλοξενείται το ηλεκτρονικό μας κατάστημα και ανάλογα με το τι
επιθυμούμε ανέρχεται και το κόστος το οποίο είναι είτε μηνιαίο είτε
ετήσιο. Είναι υπεύθυνο για την ομαλή λειτουργία του e-shop κατά την
επισκεψιμότητα των πελατών, καθώς και για την λειτουργία των e-mails
μας.

### Αγορά SSL 

Πρόκειται για την αγορά του πιστοποιητικού ασφαλείας που φροντίζει να
είναι ασφαλείς και κρυπτογραφημένη η επικοινωνία μεταξύ του πελάτη και
εμάς, ώστε να μην υπάρχει κίνδυνος υποκλοπής προσωπικών στοιχείων.

### Δημιουργία logo και εταιρικής ταυτότητας

Σε περίπτωση που δεν υπάρχει εταιρική ταυτότητα ή που επιθυμούμε
rebranding θα πρέπει να υπολογίσουμε και αυτό το κόστος. Καθώς αφορά την
εικόνα μας, το ποιοι είμαστε από την κατασκευή του ηλεκτρονικού
καταστήματος μας και μετά.

### Φωτογράφιση προϊόντων

Σε περίπτωση που δεν υπάρχει φωτογραφικό υλικό σε ψηφιακή μορφή θα
πρέπει σαφώς να αποκτήσουμε. Μια φωτογραφία με την σωστή επεξεργασία
είναι το 50% της επιτυχίας στην πωληση ενος προιοντος. Είναι κατά κάποιο
τρόπο ο πωλητής μας. Οι επιλογές που έχουμε είναι δύο, ή μας δίνει την
άδεια χρήσης του φωτογραφικού υλικού που έχει ο προμηθευτής, αν και
εφόσον είναι στην μορφή που χρειαζόμαστε ή κάνουμε μια προϊοντική
φωτογράφιση από την αρχή με το ανάλογο κόστος.

Κόστη από την έναρξη της υλοποίησης μέχρι την παράδοση του έργου
----------------------------------------------------------------

### Υλοποίηση e-shop με έτοιμο theme

1.  Αγορά του theme

2.  Αγορά των premium plugins

3.  Κόστος εργασίας του development, η πληρωμή του προγραμματιστή

4.  Κόστος για έναρξη συνεργασίας με τις πλατφόρμες skroutz, best price
    > ή κάποιας affiliate πλατφόρμας, υπάρχουν κάποια ποσά πληρωμής
    > εφάπαξ για την κάθε πλατφόρμα και με την ενεργοποίηση του ένα
    > κόστος βάση των clicks και προμηθειών στις πωλήσεις.

5.  Κόστος υλοποίησης γέφυρας για την διασύνδεση του e-shop με ERP.
    > Εφόσον υπάρχει θα γίνει η διασύνδεση μέσω της γέφυρας που θα
    > κατασκευαστεί ή αν θελήσουμε να δημιουργηθεί από την αρχή για την
    > καλύτερη διαχείριση του ηλεκτρονικού καταστήματος.

6.  Θα πρέπει να κάνουμε έρευνα και να καταλήξουμε στην εταιρεία courier
    > που θα συνεργαστούμε και να την υπολογίσουμε στα κόστη.

7.  Τέλος, θα έχουμε ένα άτομο (τουλάχιστον) που θα ασχολείται με τους
    > πελάτες και τις παραγγελίες του e-shop.

### Υλοποίηση e-shop με custom design

Σε αυτή την περίπτωση εκτός από τα παραπάνω υπάρχει επιπλέον κόστος
ανάλογο με την πολυπλοκότητα και τις εφαρμογές που θα χρειαστει το κάθε
έργο ξεχωριστά σε σχέση με την παραμετροποίηση του έτοιμου theme και
είναι τα ακόλουθα:

1.  Θα χρειαστεί ενας web designer για τον σωστό σχεδιασμό των σελίδων
    > του e-shop (τυπογραφεία, χρώματα, ux)

2.  Σε συνέχεια ο developer θα δημιουργήσει κώδικα για την υλοποίηση του
    > custom theme βάση των αναγκών και των λειτουργιών της πλατφόρμας
    > που θα χρησιμοποιηθεί.

### Ποια είναι τα κόστη αφού ολοκληρωθεί το ηλεκτρονικό κατάστημα

Αφού, λοιπόν καταστεί σε ενεργή κατάσταση το e-shop (μετά και τις
τελευταίες διορθώσεις), υπάρχουν κάποια μηνιαία κόστη για την σωστή
συνεχή λειτουργία του, αλλά και την αύξηση των πωλήσεων που είναι τα
εξής:

1.  Συντήρηση του ηλεκτρονικού καταστήματος , δηλαδή, αναβαθμίσεις,
    > επίλυση τυχόν προβλημάτων στην ομαλή λειτουργία του.

2.  Υποστήριξη, που σημαίνει πως αν κατά διαστήματα χρειαστεί να
    > προστεθούν νέες λειτουργίες ή να αφορά ανάγκες του e-shop, όπως
    > είναι η βελτιστοποίηση της ταχύτητας, είτε απλά παρακολούθηση της
    > αγοράς που εξελίσσεται διαρκώς και αλλάζει όποτε μαζί της θα
    > πρέπει να βελτιώνεται και το ηλεκτρονικό κατάστημα μας.

3.  Προώθηση του e-shop μέσω digital marketing. Τα κανάλια προώθησης στο
    > διαδίκτυο είναι τα εξής: social media (facebook, instagram,
    > pinterest, κ.α.), κανάλια της google, τα οποία χωρίζονται σε
    > πληρωμένες διαφημίσεις (google ads) και στα οργανικά αποτελέσματα
    > (SEO), τέλος μέσω e-mail marketing.

Περιεχόμενο και φωτογραφίες
===========================

**Βαγγέλης Ρούσος, Theo Gkitsos**

Τι είναι το περιεχόμενο μιας ιστοσελίδας & γενικές συμβουλές.
-------------------------------------------------------------

Το περιεχόμενο ενός ιστότοπου περιλαμβάνει το ωφέλιμο υλικό που\...
περιέχει μία ιστοσελίδα δηλαδή κείμενα, φωτογραφίες, γραφιστικά,
προϊόντα, ηχητικά, βίντεο, έγγραφα pdf κτλ.

Είναι όλα αυτά που προσφέρουμε στον επισκέπτη προκειμένου να γνωρίσει
την υπηρεσία ή το προϊόν μας και να τον πείσουμε να αλληλεπιδράσει με τη
σελίδα μας με τον επιθυμητό για εμάς τρόπο.

Ένα ποιοτικό και προσεγμένο περιεχόμενο είναι αυτό που κάνει μια σελίδα
να ξεχωρίζει από τον μεγάλο και διαρκώς αυξανόμενο ανταγωνισμό. Ωθεί
τους επισκέπτες της σελίδας να εμπιστευτούν την υπηρεσία ή το προϊόν μας
και να επιστρέφουν σε εμάς κάθε φορά που αναζητούν κάτι παρόμοιο.

Γι' αυτό είναι σημαντικό το περιεχόμενο να δημιουργηθεί ή να συλλεχθεί
με προσοχή, κι όχι γρήγορα και πρόχειρα. Η καλύτερη επιλογή είναι, εάν
το επιτρέπει το budget μας, να το αναλάβουν επαγγελματίες με τις
κατάλληλες γνώσεις όπως ένας copywriter για τα κείμενα, ένας φωτογράφος
για τις φωτογραφίες κτλ.

Τέλος, πρέπει να έχουμε στο νου μας ότι δεν μπορεί να ξεκινήσει η
κατασκευή μιας ιστοσελίδας χωρίς την παράδοση όλου του περιεχομένου στην
ομάδα που το ανέλαβε. Η λογική του "ξεκινήστε την κατασκευή και θα σας
τα στείλω αργότερα" είναι καταδικασμένη σε αποτυχία.

Αν παραλληλίσουμε την κατασκευή ενός ιστότοπου με ενός κτιρίου, θα ήταν
σαν να μπαίνουν τα θεμέλια, να χτίζεται ο σκελετός και οι τοίχοι και
μετά να φέρνει ο μηχανικός το σχέδιο. Το πιθανότερο είναι να χρειαστεί
γκρέμισμα και ξαναχτίσιμο από την αρχή, ενώ έχουν χαθεί πολύτιμες
εργατώρες.

Το είδος, η ποιότητα, η ιεράρχηση, η ποσότητα και το ύφος του
περιεχομένου μας θα καθορίσουν τη δομή, την εσωτερική οργάνωση και το
στυλ της ιστοσελίδας μας. Γι' αυτό το λόγο είναι απαραίτητο να
παραδίδουμε όλο το περιεχόμενο (ή έστω το 95+%) πριν την αρχή του
σχεδιασμού/κατασκευής μιας ιστοσελίδας.

Κείμενα ιστοσελίδας και SEO
---------------------------

Τα κείμενα ενός ιστότοπου πρέπει να είναι χρήσιμα για τον επισκέπτη και
ταυτόχρονα να τον παρακινούν να κάνει τις επιθυμητές για εμάς ενέργειες
όπως πχ η αγορά ενός προϊόντος.

Παρ' όλα αυτά, τα κείμενα έχουν μία ακόμα σημαντική χρησιμότητα. Είναι
αυτά που "διαβάζουν" οι μηχανές αναζήτησης και λαμβάνουν υπόψη τους
προκειμένου να κατατάξουν τη σελίδα μας στα αποτελέσματα των
αναζητήσεων..

Αυτό είναι καλό να το έχουμε στο νου μας κατά τη συγγραφή του
περιεχομένου. Σε αντίθετη περίπτωση, η διαδικασία διόρθωσης ενός
προβληματικού περιεχομένου είναι συνήθως χρονοβόρα και κοστοβόρα.

Στην ιδανική περίπτωση, τα κείμενα εκτός από χρήσιμα για τον επισκέπτη,
πρέπει να είναι χρήσιμα και για τις μηχανές αναζήτησης. Χρήσιμα για τις
μηχανές αναζήτησης σημαίνει ότι περιέχουν την κατάλληλη δομή και τις
κατάλληλες λέξεις-κλειδιά που θα τους βοηθήσουν να "κατανοήσουν" τι
περιέχει η σελίδα μας, ποια είναι τα πιο σημαντικά της στοιχεία και σε
ποιους χρήστες απευθύνεται ώστε να τους κατευθύνει σε αυτήν.

Το να βρούμε τις καλύτερες λέξεις-κλειδιά που θα στοχεύσουμε και να
γράψουμε τα κείμενα με τρόπο φιλικό προς τις μηχανές αναζήτησης δεν
είναι εύκολη υπόθεση. Στην πραγματικότητα είναι μία ολόκληρη... επιστήμη
που ονομάζεται SEO (Search Engine Optimization) και απασχολεί
επαγγελματίες που εξειδικεύονται αποκλειστικά σε αυτό.

Εάν θέλουμε να εμφανίζεται η ιστοσελίδα μας στην πρώτη σελίδα των
μηχανών αναζήτησης, τότε πρέπει να πάρουμε τη συγγραφή του περιεχομένου
στα σοβαρά.

Σοβαρά σημαίνει να απευθυνθούμε σε:

-   έναν επαγγελματία του SEO για να καταστρώσει την SEO στρατηγική της
    > σελίδας μας καθώς και να βρει τις λέξεις κλειδιά που θα χρειαστεί
    > να στοχεύσουμε με το περιεχόμενό μας

-   έναν επαγγελματία copywriter για να συγγράψει τα κείμενα με βάση την
    > παραπάνω στρατηγική και οδηγίες

Συμπληρωματικά κείμενα/όροι για e-shops
---------------------------------------

Ένα e-shop εκτός από τα κείμενα που αφορούν τις υπηρεσίες και τα
προϊόντα του, είναι υποχρεωτικό να περιέχει κάποια επιπλέον κείμενα που
αφορούν τη διαδικασία πώλησης. Αυτή η διαδικασία περιέχει κανόνες,
υποχρεώσεις, περιορισμούς και νομικές ευθύνες, και όλα αυτά πρέπει να
αναγράφονται ξεκάθαρα και να είναι προσβάσιμα από τους χρήστες του
e-shop μας.

Ενδεικτικά, τα κυριότερα από αυτά τα κείμενα είναι τα εξής:

-   **Όροι χρήσης του e-shop.** Περιγράφει τη συμφωνία που κάνουμε με
    > τον πελάτη που χρησιμοποιεί και αγοράζει από το e-shop μας.
    > Υπεύθυνος για τη συγγραφή του είναι ένας δικηγόρος που ασχολείται
    > με e-shops.

-   **Πολιτική Απορρήτου και Προστασίας Προσωπικών Δεδομένων.**
    > Περιγράφει με ακρίβεια τα στοιχεία που συλλέγει η σελίδα μας, πώς
    > τα χρησιμοποιεί και πώς τα προστατεύει. Υπεύθυνος για τη συγγραφή
    > του είναι ένας δικηγόρος που ασχολείται με e-shops και τη
    > συμμόρφωση με τον GDPR (Ευρωπαϊκό κανονισμό προστασίας προσωπικών
    > δεδομένων). Η συνεργασία μεταξύ του δικηγόρου και της ομάδας που
    > ανέλαβε την κατασκευή του e-shop είναι απαραίτητη ώστε η σελίδα να
    > συμμορφώνεται πλήρως με τους κανονισμούς.

-   **Τρόποι πληρωμής.** Περιγράφει αναλυτικά τους διαθέσιμους τρόπους
    > πληρωμής, καθώς και τις ενδεχόμενες επιπλέον χρεώσεις που
    > αντιστοιχούν στον καθένα.

-   **Τρόποι αποστολής.** Περιγράφει αναλυτικά τους διαθέσιμους τρόπους
    > αποστολής μία παραγγελίας. Πρέπει να αναφέρουμε ενδεχόμενες
    > επιπλέον χρεώσεις που περιλαμβάνει ο κάθε τρόπος αποστολής και
    > έναν εκτιμώμενο χρόνο παράδοσης.

-   **Πολιτική επιστροφών.** Περιγράφει αναλυτικά την πολιτική του
    > καταστήματός μας σχετικά με τις επιστροφές των προϊόντων. Σε ποιες
    > περιπτώσεις δεχόμαστε ή όχι επιστροφή, ποια είναι η διαδικασία
    > επιστροφής του προϊόντος, ποιος επιβαρύνεται το κόστος της
    > επιστροφής, πώς γίνεται η επιστροφή χρημάτων και σε πόσο χρόνο
    > κτλ.

Τα παραπάνω κείμενα είναι εξαιρετικά επικίνδυνο να γίνουν αντιγραφή από
άλλα sites γιατί το περιεχόμενό τους εξαρτάται από το πώς χειρίζεται τις
παραπάνω διαδικασίες η δική μας επιχείρηση. Πρέπει να είναι δηλαδή
κομμένο και ραμμένο πάνω μας!

Σε ένα κακό σενάριο όπου συμβαίνει ένα άσχημο περιστατικό ή μία
καταγγελία και τα παραπάνω κείμενα είναι ελλιπή (ή λάθος) και δεν μας
καλύπτουν νομικά, τότε οι ποινικές και οικονομικές κυρώσεις μπορεί να
είναι πολύ σοβαρές, ακόμα και για επιχειρήσεις πολύ μικρού μεγέθους.

Περιεχόμενο αρχικής σελίδας
---------------------------

Η αρχική σελίδα είναι το κεντρικό σημείο κάθε ιστοσελίδας καθώς είναι η
σελίδα που επισκέπτονται οι περισσότεροι χρήστες. Ακόμα κι αν
προσγειωθούν αρχικά σε κάποιο προϊόν, άρθρο ή κατηγορία, πολλοί
επισκέπτονται στη συνέχεια την αρχική σελίδα για να πάρουν μία καλύτερη
ιδέα για την ιστοσελίδα που μπήκαν.

Η αρχική σελίδα είναι η ευκαιρία μας να δείξουμε στον επισκέπτη τι μας
ξεχωρίζει από τον ανταγωνισμό, να προβάλουμε τα προϊόντα και τις
υπηρεσίες μας, να διαφημίσουμε τις προσφορές μας κ.ά.

**Η αρχική σελίδα αντιστοιχεί στην βιτρίνα ενός φυσικού καταστήματος.**

Θα πρέπει δηλαδή να:

-   Προσελκύει την προσοχή και το ενδιαφέρον του περαστικού

-   Επικοινωνεί τι θα βρει κάποιος στο εσωτερικό του καταστήματος

-   Δίνει την εντύπωση μιας αξιόπιστης επιχείρησης

-   Προβάλλει τα καλύτερα ή πιο δημοφιλή προϊόντα μας

-   Είναι καθαρή και περιποιημένη

-   Παρέχει εύκολη πρόσβαση στο εσωτερικό του καταστήματος

Είναι κατανοητό λοιπόν ότι για να επιτευχθούν όλα τα παραπάνω, πρέπει να
γίνει προσεκτικός σχεδιασμός του περιεχομένου που θα συμπεριληφθεί στην
αρχική σελίδα του e-shop.

Πρέπει να **αφιερώσουμε τον απαραίτητο χρόνο** για να σκεφτούμε τι
θέλουμε να δείξουμε στον επισκέπτη, τι μας ξεχωρίζει από τον
ανταγωνισμό, ποια προϊόντα θα προβάλουμε, ποιοι θα είναι οι στόχοι που
επιθυμούμε να επιτυγχάνει η σελίδα κτλ.

Στη συνέχεια **συζητάμε εκτενώς με την ομάδα** που θα αναλάβει την
κατασκευή του e-shop, ώστε να συμπεριληφθούν όλα τα παραπάνω στον
σχεδιασμό της αρχικής σελίδας και να τους δοθεί η πρέπουσα σημασία.

Τέλος, **αφήνουμε τους επαγγελματίες να κάνουν τη δουλειά τους**. Τους
web designers να σχεδιάσουν όπως αυτοί γνωρίζουν καλύτερα, σε συνεργασία
με τους φωτογράφους και τους γραφίστες να δημιουργήσουν τα banners και
τα γραφιστικά, τους copywriters να διαμορφώσουν τους τίτλους και τα
κείμενα κ.ο.κ.

Τρόποι επικοινωνίας
-------------------

Εκτός το παραπάνω περιεχόμενο, θα πρέπει να παρέχουμε στην ομάδα
κατασκευής όλους τους επιθυμητούς τρόπους επικοινωνίας, καθώς και εάν
επιθυμούμε να τονιστεί περισσότερο κάποιος από αυτούς.

Ενδεικτικά, οι κυριότεροι από αυτούς είναι οι εξής:

-   **Τηλέφωνο.** Σε ποιο τηλέφωνο μπορούν να καλούν; Υπάρχει μήπως
    > εξειδικευμένο τηλέφωνο για την εξυπηρέτηση παραγγελιών του e-shop;

-   **Email ή Φόρμα.** Θα προβάλλουμε το email μας ή θα δεχόμαστε
    > μηνύματα μέσω φόρμας επικοινωνίας; Τι πεδία θα έχει η φόρμα και σε
    > ποιο email θέλουμε να στέλνει το μήνυμα;

-   **Διεύθυνση.** Εάν έχουμε και φυσικό κατάστημα, καλό είναι να
    > αναγράφεται η διεύθυνση του καταστήματος. Εάν τελούνται
    > ηλεκτρονικές συναλλαγές με πελάτες, η διεύθυνση και τα στοιχεία
    > της εταιρείας πρέπει να αναγράφονται υποχρεωτικά. Σε περιπτώσεις
    > που είναι σημαντικό να τονίσουμε τη διεύθυνσή μας π.χ. όταν
    > παρέχεται η δυνατότητα παραλαβής από το κατάστημα, καλό είναι να
    > δημιουργηθεί καταχώρηση στο Google My Business (Google Maps) και
    > να εμφανιστεί η θέση της επιχείρησης στον χάρτη.

-   **Ωράριο λειτουργίας.** Οι ώρες που μπορεί να καλέσει κάποιος
    > τηλεφωνικά ή να επισκεφθεί το κατάστημά μας.

-   **Social media.** Οι λογαριασμοί των εταιρικών μας social media. Εάν
    > έχουμε μεγάλη δραστηριότητα σε κάποιο social medium ή έχουμε
    > πολλές καλές κριτικές πελατών, μπορούμε να το εκμεταλλευτούμε
    > προβάλλοντάς το στη σελίδα. Τέλος, πρέπει να έχουμε στο νου μας
    > ότι πολλοί πελάτες μπορεί να μας στείλουν μήνυμα σε κάποιο από
    > αυτά τα social media, οπότε πρέπει να τα παρακολουθουμε συχνά και
    > να απαντάμε άμεσα σε ερωτήσεις, κριτικές ή παράπονα.

-   **Live chat.** Είναι ένα καλό εργαλείο εξυπηρέτησης αρκεί να
    > μπορούμε να το υποστηρίξουμε σωστά, απαντώντας άμεσα. Για
    > διευκόλυνση μπορεί να συνδεθεί με το Facebook Messenger ώστε να
    > ελέγχουμε όλα τα μηνύματα (Live chat, Facebook & Instagram) από
    > ένα σημείο.

-   **Κείμενα των e-mails.** Το περιεχόμενο των e-mails (κείμενο και
    > στοιχεία που θα περιέχουν) στην περίπτωση που γίνεται
    > ενημέρωση/επικοινωνία μέσω email με τους πελάτες όπως στην
    > περίπτωση ολοκλήρωσης μιας αγοράς ή μίας κράτησης.

Πολυγλωσσικό Περιεχόμενο
------------------------

Εάν θέλουμε το e-shop μας να μην απευθύνεται μόνο στην ελληνική αγορά,
τότε πρέπει να δημιουργήσουμε πολυγλωσσικό περιεχόμενο. Αυτό σημαίνει
ότι όλο το περιεχόμενο που δημιουργήθηκε στα ελληνικά, πρέπει να
μεταφραστεί στις γλώσσες που χρειαζόμαστε.

Η προσθήκη επιπλέον γλωσσών αυξάνει το συνολικό κόστος κατασκευής της
ιστοσελίδας, ενώ πολύ πιθανόν να χρειαστούμε τις υπηρεσίες κάποιου
επαγγελματία μεταφραστή. Συνεπώς, επιλέγουμε τις γλώσσες προσεκτικά, με
βάση το προφίλ (persona) των πιθανών πελατών μας.

Φωτογραφίες
-----------

Οι φωτογραφίες αποτελούν μέρος του περιεχομένου μιας σελίδας και μάλιστα
ένα από τα πιο σημαντικά. Σε αντίθεση με τα κείμενα που χρειάζονται
ανάγνωση, οι εικόνες επικοινωνούν απευθείας το μήνυμά τους χωρίς
προσπάθεια από πλευράς του επισκέπτη. Γι' αυτό το λόγο πρέπει να έχουν
ισχυρό και σαφές μήνυμα, επαγγελματική όψη και να τηρούν κάποιες
συγκεκριμένες προδιαγραφές για χρήση στο web.

### Τι είναι φωτογραφίες στο ηλεκτρονικό κατάστημα και γιατί πρέπει να έχω όμορφες φωτογραφίες?

Κάθε προϊόν πρέπει να έχει και την δική του φωτογραφία. Σύμφωνα με
έρευνες οι άνθρωποι θυμούνται το 90% απο την φωτογραφία και το 10% από
τα κείμενα, άρα ένα όμορφο ηλεκτρονικό κατάστημα με όμορφες φωτογραφίες
θα μπορούσα να βοηθήσει πολύ στην αγορά ενός προϊόντος. Τα μεγαλύτερα
ηλεκτρονικά καταστήματα του κόσμου βασίζονται πολύ στην φωτογράφηση των
προϊόντων τους.

Μια πολύ δυνατή φωτογραφία βοηθάει τους χρήστες να πάρουν πιο γρήγορα
αποφάσεις και να αγοράσουν το προϊόν μας. Μια φωτογραφία με ανθρώπους
μέσα της κάνει το προϊόν μας πιο αληθινό.

### Εκτός από τα προϊόντα τι άλλο πρέπει να φωτογραφίσω?

Όταν μιλάμε για μια εταιρεία που έχει φυσική παρουσία προτείνετε να
φωτογραφηθεί και η επιχείρηση, δίνει μεγαλύτερη εμπιστοσύνη στον πελάτη
που θα έρθει στο ηλεκτρονικό μας κατάστημα να αγοράσει το προϊόν. Αν
βέβαια δεν είναι κατάλληλα διαμορφωμένος ο χώρος μας ίσως να
λειτουργήσει αποτρεπτικά, σε αυτήν την περίπτωση μπορούμε να εστιάσουμε
μόνο στα προϊόντα.

### Να πάρω έναν φωτογράφο σαν υπάλληλο ή σαν εξωτερικό συνεργάτη? Ποιές είναι οι διαφορές?

#### Υπάλληλος φωτογράφος:

Αν έχετε πολλα προϊόντα σίγουρα θα μπορούσατε να εξοικονομήσετε αρκετά
χρήματα με το να πάρετε έναν φωτογράφο για υπάλληλο, όμως θα πρέπει να
είναι γνώστης του αντικειμένου για να σας κάνει όσο καλύτερη δουλειά
γίνεται!

Επίσης αν πάρετε υπάλληλο φωτογράφο θα πρέπει να έχετε και το κατάλληλο
στούντιο φωτογράφισης ( αν έχετε μικρά προϊόντα θα μπορούσατε με κάποιο
μικρό στουντιάκη με φωτισμό να κάνετε την δουλειά σας). Βέβαια εκτός από
στουντιάκη θα πρέπει να έχετε και μια επαγγελματική κάμερα ή ένα κινητό
με πολύ καλή κάμερα.

#### Επαγγελματίας φωτογράφος:

Ο επαγγελματίας φωτογράφος μπορεί να έχει διαφορετικά κοστολόγια αλλά
είναι το στοιχείο του και δουλεύει καθημερινά πάνω σε αυτό άρα μπορεί
εύκολα να σας κατευθύνει στο ύφος που πρέπει να φωτογραφηθούν τα
προϊόντα της επιχείρησής σας.

Σε περίπτωση που επιλέξετε επαγγελματία φωτογράφο προτείνετε να κάνετε
κάποιες ερωτήσεις:

-   Έχει ξανά φωτογραφίσει παρεμφερεί προϊόντα?

-   Που μπορείτε να δείτε το portfolio του?

-   Σε πόσες μέρες θα είναι διαθέσιμες οι φωτογραφίες?

-   Οι φωτογραφίες θα είναι στο μέγεθος που πρέπει για να ανέβουν
    > κατευθείαν στο ηλεκτρονικό μου κατάστημα?

-   Θα έχω 2 διαφορετικές φωτογραφίες για το κάθε προϊόν αν χρησιμοποιώ
    > και κάποια πλατφόρμα (skroutz, BestPrice κλπ)

-   Η εταιρεία μου θα έχει όλα τα δικαιώματα των φωτογραφιών?

-   Ο φωτογράφος θα μπορεί να πουλήσει τις φωτογραφίες σε κάποιο άλλο
    > ηλεκτρονικό κατάστημα?

-   Οι φωτογραφίες θα είναι σε λευκό φόντο όπως πάρα πολλά ηλεκτρονικά
    > καταστήματα?

-   Οι φωτογραφίες θα τραβηχτούν στον χώρο μου ή στο στούντιο του
    > φωτογράφου?

#### Τι υπηρεσίες "ίσως" να μην προσφέρει ένας φωτογράφος?

-   Ο φωτογράφος δεν είναι υπεύθυνος να ανεβάσει τις φωτογραφίες στο
    > ηλεκτρονικό σας κατάστημα.

-   Ο φωτογράφος δεν είναι υπεύθυνος να ανεβάσει τις φωτογραφίες στα
    > κοινωνικά μας δίκτυα.

-   Ο φωτογράφος δεν είναι υπεύθυνος να ξεφοντάρει τις φωτογραφίες αν
    > δεν είναι μέσα στο συμφωνητικό.

-   Ο φωτογράφος δεν είναι υπεύθυνος να καθαρίσει τυχόν λερομένα ή
    > σκισμένα προϊόντα αν δεν είναι μέσα στο συμφωνητικό

### 

 

Προϊόντα προς πώληση
====================

**Theo Gkitsos, Πάρις Κουτρουμάνος**

Χρήσιμοι Ορισμοί
----------------

**Προϊόντα:** ονομάζουμε όλα τα αγαθά που παράγονται από τον
κατασκευαστή τους με σύνθεση **πρώτων υλών** κατόπιν επεξεργασίας
(εργασίας).

**Μεταποίηση**: Όταν φτιάχνω προϊόντα από άλλα προϊόντα πχ από ύφασμα
(προϊόν) φτιάχνω παντελόνια.

**Εμπορεύματα:** Όλα τα αγαθά τα οποία παράχθηκαν από τρίτους αλλά εμείς
τα εμπορευόμαστε.

Στην **Παροχή υπηρεσιών** το αγαθό είναι η παρεχόμενη υπηρεσία.

**Είδος**: Προϊόντα, Εμπορεύματα & Υπηρεσίες όταν εξετάζονται κάτω από
την ένταξη τους σε ένα εμπορικό σύστημα είτε αυτό είναι Εμπορική
εφαρμογή, ERP, e-shop.

Κωδικοποίηση - Μορφή κωδικού SKU 
--------------------------------

Ο κωδικός είδους, ή αλλιώς και SKU (Stock Keeping Unit), είναι ένα από
τα βασικά και αναγκαία στοιχεία κάθε είδους που τίθεται προς πώληση σε
οποιοδήποτε σύστημα.

Μια πρώτη ιδιότητα, την οποία πρέπει να λαμβάνουμε πάντα υπόψιν μας,
είναι η μοναδικότητα του. Ο κωδικός είδους δηλαδή πρέπει να είναι
**μοναδικός και αμφιμονοσήμαντα ορισμένος** **για κάθε είδος** ακόμα και
εάν αυτό το είδος δεν είναι πλέον διαθέσιμο. Δηλαδή με απλά λόγια δεν
πρέπει να επαναχρησιμοποιούμε τον ίδιο κωδικό για ένα άλλο είδος στο
μέλλον.

Αποτελείται συνήθως από γράμματα και αριθμούς, είναι δηλαδή ένα
αλφαριθμητικό σύνολο χαρακτήρων στο οποίο θα μπορούσε να περιέχει και το
σύμβολο της παύλας (-).

Εάν στην επιχείρηση μας υπάρχει ήδη κάποιο άλλο σύστημα διαχείρισης
ειδών, όπως ένα εμπορολογιστικό πρόγραμμα ή ακόμα και ένα ERP,
συνηθίζεται για ευκολία να υιοθετούμε τον ίδιο κωδικό και στο ecommerce
σύστημα. Αυτό γίνεται γιατί στο μέλλον και ανάλογα με τις ανάγκες μας,
μπορεί αυτά τα δύο συστήματα να διασυνδεθούν οπότε η ταυτοποίηση των
ειδών θα γίνεται απρόσκοπτα και στα δύο συστήματα.

Εάν έχουμε μια νέα επιχείρηση και ξεκινάμε ταυτόχρονα ένα e-shop ή
επίσης εάν έχουμε δικά μας προϊόντα, τότε θα πρέπει να αφιερώσουμε λίγο
χρόνο ώστε να σχεδιάσουμε σωστά την φιλοσοφία απόδοσης των κωδικών μας
έτσι ώστε αυτός από μόνος του να μας δίνει αρκετές πληροφορίες για το
είδος χωρίς περαιτέρω αναζήτηση.

Για παράδειγμα εάν τα είδη μας ανήκουν σε 5 μεγάλες ομάδες μπορούμε να
υιοθετήσουμε μια μορφή ενός κωδικού που να ξεκινά με 001- για την πρώτη,
με 002- για την δεύτερη κ.ο.κ. Ή ακόμα καλύτερα εάν έχουμε 7 κύριους
προμηθευτές το αρχικό πρόθεμα να είναι τρία χαρακτηριστικά γράμματα για
τον καθένα, όπως πχ DEL- για την DELL, LEN- για την LENOVO κ.ο.κ.

Εάν έχουμε και υποκατηγορίες σε αυτά τα είδη θα μπορούσαμε να
προχωρήσουμε και στα επόμενα στοιχεία αντίστοιχα, δηλαδή ένα Laptop της
LENOVO να έχει κωδικό το:

LEN-LPT-GXR015 όπου το LEN θα είναι για το LENOVO, το LPT για τα Laptop
και τα τελευταία στοιχεία GXR015 κάποιο χαρακτηριστικό του συγκεκριμένου
μοντέλου.

*Σημ: Να σημειώσουμε εδώ ότι κατηγορίες και υποκατηγορίες θα αποδώσουμε
ως μια άλλη ιδιότητα στο είδος και στην διαχείριση των κατηγοριών των
ειδών καθώς όλα τα σύγχρονα συστήματα e-commerce διαθέτουν διαχείριση
ταξινομιών (κατηγοριοποίησης). (Link προς ταξινομίες)*

Ένας άλλος τρόπος για την απόδοση κωδικών ειδικά σε εμπορεύματα που
είμαστε μεταπωλητές είναι να χρησιμοποιούμε τον κωδικό είδους του
προμηθευτή μας. Το μόνο μειονέκτημα εδώ είναι ότι ο κάθε προμηθευτής θα
έχει την δική του φιλοσοφία κωδικοποίησης, οπότε αυτό ενδείκνυται στις
περιπτώσεις που έχουμε σχετικά μικρό αριθμό προμηθευτών.

Σε κάθε περίπτωση εάν είμαστε νεοεισερχόμενοι στην παραγωγή, στο εμπόριο
ή στην πώληση υπηρεσιών πρέπει να συμβουλευόμαστε, για την κωδικοποίηση,
πρωτίστως τον λογιστή μας καθώς και τον μηχανογράφο μας, εάν έχουμε πχ
και κάποιο εμπορολογιστικό πρόγραμμα ή ERP.

Τίτλος προϊόντος
----------------

Ο τίτλος είναι ένα από τα βασικά και απαραίτητα στοιχεία κάθε προϊόντος.
Είναι ο τίτλος που φαίνεται μέσα στη σελίδα κάθε προϊόντος αλλά και ο
τίτλος που βλέπουν οι επισκέπτες του e-shop μας όταν βρίσκονται στη
λίστα των προϊόντων.

Πολλές φορές επιλέγεται να συμπεριληφθεί στον τίτλο η ονομασία του
κατασκευαστή ή/και ο κωδικός SKU. Αυτό είναι χρήσιμο προκειμένου να μην
υπάρχουν πολλά προϊόντα με τον ίδιο τίτλο, αλλά και για λόγους
βελτιστοποίησης της σελίδας του προϊόντος για τις μηχανές αναζήτησης
(SEO).

Σύντομη περιγραφή
-----------------

Είναι μία σύντομη και περιεκτική περιγραφή που εμφανίζεται στη σελίδα
του προϊόντος. Συνήθως τοποθετείται κοντά με τα υπόλοιπα κύρια στοιχεία
του προϊόντος, δηλαδή τον τίτλο, την τιμή και το κουμπί προσθήκης στο
καλάθι.

Έχει μέγεθος συνήθως 2-3 σειρές και δίνει μερικές πληροφορίες επιπλέον
του τίτλου που χρειάζεται να γνωρίζει ο χρήστης για το προϊόν μας. Είναι
προαιρετικό στοιχείο για ένα προϊόν αλλά προτείνεται να υπάρχει καθώς
προσδίδει αξία στη σελίδα του προϊόντος μας.

Αναλυτική περιγραφή
-------------------

Η αναλυτική περιγραφή είναι μία πλήρης περιγραφή του προϊόντος μας και
είναι προαιρετικό στοιχείο ενός προϊόντος.

Εδώ δεν υπάρχει περιορισμός ως προς το μέγεθός της ή το είδους των
στοιχείων που περιέχει. Εκτός από κείμενο, μπορεί να περιέχει ενότητες,
επικεφαλίδες, εικόνες, βίντεο και οτιδήποτε άλλο θεωρούμε ότι προσφέρει
χρήσιμες πληροφορίες και θα πείσει τον χρήστη να προσθέσει το προϊόν στο
καλάθι του.

Ταξινομίες
----------

Οι ταξινομίες ενός προϊόντος είναι τρόποι ομαδοποίησης και ταξινόμησης
των προϊόντων ώστε να είναι πιο εύκολη η αναζήτηση και ο εντοπισμός τους
από τους επισκέπτες του e-shop.

Η Κατηγορία είναι η βασικότερη από τις ταξινομίες ενός προϊόντος. Το
e-shop μας πρέπει να έχει ένα ξεκάθαρο δέντρο κατηγοριών αποτελούμενο
από κατηγορίες, υποκατηγορίες κ.ο.κ., μέσω του οποίου θα είναι εύκολο να
βρει ο επισκέπτης τα προϊόντα που τον ενδιαφέρουν.

Στην ιδανική περίπτωση όπου το δέντρο κατηγοριών μας είναι σωστά
δομημένο, κάθε προϊόν θα ανήκει σε μία κατηγορία και μόνο. Π.χ. μία
μάλλινη μπλούζα θα ανήκει πιθανόν στην κατηγορία: Ενδύματα-\>
Μπλούζες-\> Μάλλινες Μπλούζες και δεν θα ταίριαζε σε καμία άλλη
κατηγορία. Εάν είναι ανάγκη βέβαια, ένα προϊόν μπορεί να ανήκει σε
περισσότερες της μίας κατηγορίες.

Εάν θέλουμε να ομαδοποιήσουμε προϊόντα που ανήκουν σε διάφορες
κατηγορίες, πχ προϊόντα σε έκπτωση, προτεινόμενα προϊόντα, νέες
παραλαβές κτλ, τότε μπορούμε να χρησιμοποιήσουμε ένα άλλο είδος
ταξινομιών, τις Ετικέτες. Έτσι δίνουμε στον επισκέπτη τη δυνατότητα να
δει όλα τα προϊόντα που έχουν τη συγκεκριμένη ετικέτα.

Μία άλλη μορφή ταξινομίας αποτελούν τα Ειδικά χαρακτηριστικά. Αυτά είναι
χαρακτηριστικά που αποδίδονται σε προϊόντα όπως π.χ. το χρώμα, το
μέγεθος, ο κατασκευαστής κτλ. Οι ταξινομίες των χαρακτηριστικών
αποτελούν στην ουσία ομάδες προϊόντων που έχουν από κοινού αυτά τα
χαρακτηριστικά και θα αναλυθούν εκτενέστερα στην επόμενη υποενότητα.

Ειδικά χαρακτηριστικά
---------------------

Εκτός από την βασική ομαδοποίηση προϊόντων που γίνεται με την
κατηγοριοποίηση, ένας ακόμα τρόπος ομαδοποίησης επιτυγχάνεται με το να
ορίσουμε ειδικές ιδιότητες σε ένα είδος με τα Ειδικά Χαρακτηριστικά
γνωστά και ως Attributes. Το πιο εύκολο παράδειγμα για να κατανοήσουμε
τα ειδικά χαρακτηριστικά είναι όπως αυτά εμφανίζονται στα είδη ένδυσης.
Ας υποθέσουμε λοιπόν ότι έχουμε μια μπλούζα την οποία ο κατασκευαστής
της την έχει παράγει σε 3 χρώματα και 4 μεγέθη. Έτσι το «χρώμα» είναι
ένα ειδικό χαρακτηριστικό όπου μπορεί να πάρει τις τιμές: Κόκκινο,
Κίτρινο, Πράσινο. Ένα άλλο χαρακτηριστικό είναι το «μέγεθος» όπου μπορεί
πχ να πάρει τις τιμές S, M, L, XL.

Όπως είναι κατανοητό σε ένα e-shop μπορούμε να ορίσουμε μια σειρά από
χαρακτηριστικά, όπως το χρώμα, το μέγεθος, το ύφασμα κ.α. και να δώσουμε
σε κάθε ένα από αυτά τα χαρακτηριστικά συγκεκριμένες τιμές. Τώρα
φανταστείτε ότι κάποιος εν δυνάμει πελάτη μας που περιηγείται στο e-shop
και ψάχνει να βρει κόκκινα ρούχα μπορεί να επιλέξει «κόκκινο» από το
χαρακτηριστικό «χρώμα» και αυτόματα να του εμφανιστούν όλα τα κόκκινα
ρούχα που πουλάμε. Αυτή είναι μια από τις δυνατότητες που μας δίνουν τα
ειδικά χαρακτηριστικά στα είδη. Η πιο σημαντική όμως είναι οι
«Παραλλαγές» που αναλύονται παρακάτω.

Παραλλαγές ειδών από τα χαρακτηριστικά 
--------------------------------------

Είδαμε παραπάνω τα Ειδικά Χαρακτηριστικά ως μια ομαδοποίηση ειδών βάση
κάποιας τιμής ενός χαρακτηριστικού πχ όλα τα ρούχα με «Χρώμα»:
«Κόκκινο». Εάν ξανασκεφτούμε πάλι την συγκεκριμένη μπλούζα θα δούμε ότι
υπάρχουν 12 πιθανοί συνδυασμοί χρώματος/μεγέθους, Κόκκινο Small, Κόκκινο
Medium, Κόκκινο Large κ.ο.κ. Αυτοί οι 12 διαφορετική συνδυασμοί είναι οι
«Παραλλαγές» ή Variations όπως συνηθίζουμε να τις λέμε στον κόσμο του
e-commerce.

Η πρώτη μεγάλη ευκολία που μας δίνουν οι παραλλαγές είναι ότι στην
διαδικασία καταχώρησης των ειδών, εισάγουμε μόνο μια φορά ένα
συγκεκριμένο προϊόν και ορίζουμε απλά τις τιμές από τα ειδικά
χαρακτηριστικά που διαθέτει. Από την στιγμή που ολοκληρώσουμε αυτήν την
εισαγωγή αυτών των τιμών, τα συστήματα ecommerce δημιουργούν αυτόματα
τις όλες τις πιθανές «παραλλαγές» του είδους. Μάλιστα μπορούμε μαζικά να
ορίσουμε την ίδια τιμή σε όλες τις παραλλαγές ή να δώσουμε διαφορετικές
τιμές σε κάθε μια από αυτήν, όπως επίσης θα μπορούσε κάποιες από τις
παραλλαγές να έχει διαφορετικό βάρος άρα και διαφορετικό κόστος
μεταφορικών. Επίσης η διαχείριση αποθέματος γίνεται ανά παραλλαγή. Όπως
καταλαβαίνουμε οι δυνατότητες που δίνουν οι παραλλαγές στα ecommerce
συστήματα είναι πολύ σημαντικές και για την εισαγωγή και διαχείριση
ειδών αλλά και για την αναζήτηση και την επιλογή του χρήστη/πελάτη.

Εικόνες - Φωτογραφίες 
---------------------

Οι εικόνες είναι από τα πιο σημαντικά στοιχεία ενός προϊόντος. Είναι το
πρώτο στοιχείο που θα προσέξει ο χρήστης και επηρεάζει θετικά ή αρνητικά
την πρώτη εντύπωση που θα του δημιουργηθεί για το προϊόν μας. Επειδή
ακριβώς επηρεάζουν τόσο πολύ την απόφαση του χρήστη να αγοράσει το
προϊόν μας, θα πρέπει να τηρούν οπωσδήποτε κάποιες βασικές προδιαγραφές
τις οποίες θα αναλύσουμε σε ξεχωριστό κεφάλαιο.

Μπορεί να είναι περισσότερες από μία, αλλά σίγουρα πρέπει να υπάρχει μία
κεντρική εικόνα, ή όπως ονομάζεται συχνά 'χαρακτηριστική' εικόνα. Η
χαρακτηριστική εικόνα έχει κυρίαρχη θέση μέσα στη σελίδα του προϊόντος,
αλλά επιπλέον είναι και η εικόνα που εμφανίζεται για το συγκεκριμένο
προϊόν στη λίστα των προϊόντων μας.

Βάρος και διαστάσεις
--------------------

Το βάρος και οι διαστάσεις είναι χαρακτηριστικά του κάθε προϊόντος και,
αναλόγως το είδος του προϊόντος, μπορεί να είναι υποχρεωτικά ή
προαιρετικά στοιχεία. Μία βασική χρησιμότητά τους είναι εάν σκοπεύουμε
να υπολογίζουμε το κόστος των μεταφορικών με βάση το βάρος ή τις
διαστάσεις των προϊόντων των παραγγελιών μας. Σε αυτήν την περίπτωση
πρέπει να έχουμε στη διάθεσή μας αυτά τα στοιχεία για όλα τα προϊόντα
ώστε να γίνει σωστά ο υπολογισμός του κόστους.

Πολλές φορές όμως δεν έχουμε στη διάθεσή μας το βάρος και τις διαστάσεις
των προϊόντων μας, ειδικά εάν τα προμηθευόμαστε από κάποιον τρίτο που
δεν μας παρέχει αυτά τα στοιχεία. Η λύση σε αυτή την περίπτωση είναι να
εντάξουμε το κάθε προϊόν σε μία "κατηγορία αποστολής" π.χ. ελαφριά
αντικείμενα, μεσαία και βαριά και να υπολογίζουμε το κόστος των
μεταφορικών ανάλογα με την κατηγορία στην οποία ανήκουν.

Τιμές πώλησης & Τιμές Εκπτώσεων -- Εμφάνιση & Διαχείριση
--------------------------------------------------------

Ένα ακόμα πολύ βασικό αλλά και πολύ σημαντικό στοιχείο ενός είδους είναι
η τιμή πώλησης του. Η αξία του δηλαδή εκφρασμένη σε χρήμα αλλά και σε
συγκεκριμένο νόμισμα. Για την τιμή λοιπόν, όπου σε πολλά συστήματα την
συναντάμε στην αγγλική γλώσσα ως «price», υπάρχουν διάφορα πράγματα που
πρέπει να προσέξει κανείς.

###  Εισαγωγή τιμών με φόρο ή χωρίς φόρο

Μια αρχική απόφαση, αρκετά κρίσιμη, που πρέπει να παρθεί εξαρχής είναι
το εάν οι τιμές εισαγωγής των προϊόντων εμπεριέχουν ή όχι την αξία του
φόρου (στην Ελλάδα είναι ο γνωστός σε όλους Φ.Π.Α. ή και Φόρος
Προστιθέμενης Αξίας).

Εάν επιλέξουμε να εισάγουμε καθαρές αξίες τότε οι τελικές τιμές που θα
συμπεριλαβάνουν τον φόρο θα υπολογίζονται από το σύστημα και κατόπιν θα
εμφανίζονται στον τελικό χρήστη/πελάτη του eshop μας.

Υπάρχει βέβαια και η δυνατότητα να περνάμε τις τιμές μαζί με το ΦΠΑ αλλά
στην περίπτωση που αλλάξει για κάποιο λόγο το ποσοστό του φόρου, τότε τα
πράγματα γίνονται κάπως περίπλοκα καθώς οι τιμές θα πρέπει να εξαχθούν
να από-φοροληθούν και κατόπιν να επανα-εισαχθούν συμπεριλαμβανομένου του
νέου ποσοστού του φόρου. Δυστυχώς στην Ελλάδα όπου το φορολογικό σύστημα
είναι συχνά ευμετάβλητο κάτι τέτοιο μπορεί να συμβεί εν μία νυκτί με την
απόφαση ενός και μόνο υπουργού!

Έτσι ο πιο \"καθαρή\" επιλογή είναι να περνάμε τις τιμές πώλησης χωρίς
φόρο (καθαρές ή νέτες τιμές) και τα υπόλοιπα να τα αναλαμβάνει το
σύστημα. Βέβαια και εδώ υπάρχει ένα μικρό θέμα καθώς θα πρέπει οι τιμές
που θα εισάγουμε να είναι τέτοιες ώστε μετά τον υπολογισμό να μην
χρειάζεται στρογγυλοποίηση.

### Διαχείριση τιμής έκπτωσης 

Εκτός από την τρέχουσα τιμή πώλησης πολλές φορές απαιτείται να έχουμε
και τιμές με έκπτωση. Τα περισσότερα συστήματα e-commerce υποστηρίζουν
αυτόματη (μαζική) δημιουργία τιμών με έκπτωση είτε βάση ποσοστού πχ
έκπτωση -15% από την αρχική τρέχουσα τιμή πώλησης, είτε βάση
συγκεκριμένου ποσού πχ έκπτωση σε όλη την κατηγορία μπλούζες ίση με -5€.

Μια άλλη παράμετρος των τιμών με έκπτωση είναι οι ημερομηνίες έναρξης
και λήξης της ισχύς τους. Δηλαδή να μπορούμε να χρονο-προγραμματίσουμε
την πλατφόρμα μας έτσι ώστε ότι οι τιμές εκπτώσεων να ισχύουν από 1
Φεβρουαρίου έως και 28 Φεβρουαρίου και αυτές να εμφανιστούν και να
αφαιρεθούν αυτόματα στις αντίστοιχες ημερομηνίες.

### Νόμισμα 

Ένα ακόμα θέμα που απαιτεί προσοχή στην διαχείριση των τιμών είναι το
νόμισμα. Συνήθως όταν πουλάμε μόνο σε μια χώρα ή σε μια νομισματική ζώνη
τα πράγματα είναι απλά. Θέτουμε σαν νόμισμα πχ το Ευρώ € όσο αφορά στις
χώρες της Ευρωζώνη και εκεί τελειώσαμε. Τι γίνεται όμως όταν πουλάμε και
σε χώρες με άλλα νομίσματα; Σε αυτές τις περιπτώσεις θα πρέπει να
εγκαταστήσουμε κάποιο εξειδικευμένο πρόσθετο στην πλατφόρμα μας όπου θα
αναλαμβάνει την αυτοματοποιημένη μετατροπή με την τρέχουσα
συναλλαγματική ισοτιμία ώστε να δείχνει στους χρήστες τις τιμές στις
νομισματικές μονάδες που αυτοί επιθυμούν. Μάλιστα αυτά τα συστήματα
είναι αρκετά εξελιγμένα όπου μπορούν να ανιχνεύσουν με αρκετή επιτυχία
την χώρα/ζώνη που βρίσκεται ο χρήστης/πελάτης και να δείξουν αυτόματα
τις τιμές στο αντίστοιχο νόμισμα.

### Εμφάνιση τιμών

Ένα άλλο θέμα που σχετίζεται με τις τιμές είναι αυτό της εμφάνισης τους.
Αρχικά θα πρέπει να επιλέξουμε με προσοχή το σύμβολό της υποδιαστολής
και το σύμβολο για των χωρισμό των χιλιάδων. Τα δύο σύμβολα που
συνηθίζουμε να χρησιμοποιούμε είναι η τελεία (.) και το κόμμα (,).
Δυστυχώς δεν υπάρχει μια διεθνής υιοθετούμενη πρακτική για την χρήση
αυτών των συμβόλων και έτσι ενώ στην Ελλάδα συνηθίζουμε να βάζουμε το
κόμμα πριν τα δεκαδικά και να χωρίζουμε τις χιλιάδες με τελεία, στον
Αγγλοσαξονικό κόσμο γίνεται ακριβώς το αντίθετο. Οπότε αναλόγως του που
απευθυνόμαστε θα πρέπει να προετοιμάσουμε το σύστημα μας κατάλληλα.
(Info: https://en.wikipedia.org/wiki/Decimal\_separator )\
Επίσης στο ίδιο θέμα εμπίπτει και η χρήση του συμβόλου του νομίσματος
όπου μπορεί να εμφανιστεί εμπρός ή πίσω από το αριθμητικό της αξίας με
κενό ή όχι.

Τέλος θα πρέπει σε κάθε περίπτωση θα πρέπει να εναρμονίζουμε το e-shop
μας και με το νομικό ή φορολογικό καθεστώς των χωρών που απευθυνόμαστε,
ειδικά όσον αφορά τις τιμές και την εμφάνιση τους. Για παράδειγμα στην
Ευρωζώνη και κατ\' επέκταση στην Ελλάδα είναι υποχρεωτική η αναγραφή δύο
δεκαδικών ψηφίων στις τιμές πώλησης ή στην αναγραφή δύο τιμών σε
επίσημους περιόδους εκπτώσεων. Επίσης θα πρέπει να είναι ξεκάθαρο στον
καταναλωτή, ειδικά στην λιανική πώληση, εάν η τιμή πώλησης
συμπεριλαμβάνει όλους τους φόρους (ή και τις κρατήσεις) που ορίζει η
ισχύουσα νομοθεσία. Εάν είμαστε νέοι στο χώρο του εμπορίου πάντως στην
λίστα με τις ερωτήσεις που θα κάνουμε στον λογιστή μας πρέπει να
συμπεριλάβουμε και μια ερώτηση για την εμφάνιση και διαχείριση των τιμών
στο e-shop και στα παραστατικά μας.

Domain Names
============

**Απόστολος Γρηγορόπουλος, Xρήστος Χατζαράς**

Η αναζήτηση και η καταχώρηση ενός domain name είναι το 1ο βήμα που θα
πραγματοποιήσουμε κατά την διαδικασία υλοποίησης του e-shop μας.

Είναι η διεύθυνση που θα πληκτρολογει κάποιος στο web για να εμφανιστεί
στον browser του, το ηλεκτρονικό μας κατάστημα.

Θα πρέπει να αντιπροσωπεύει σε μεγάλο βαθμό την επιχείρησή μας και
ενδεχομένως την δραστηριότητά μας.

Domain σε .com ή σε .gr
-----------------------

Δεν υπάρχει κάποιος κανόνας που να μας υπαγορεύει να επιλέξουμε την μία
ή την άλλη κατάληξη. Ένας άτυπος κανόνας που επικρατεί στην αγορά είναι
ότι αν η δραστηριότητα μας είναι αποκλειστικά εντός Ελλάδος τότε η
προτιμότερη λύση είναι το .gr. Αν δραστηριοποιούμαστε και εκτός Ελλάδος
ή έχουμε ως στόχο να δραστηριοποιηθούμε μελλοντικά, τότε η προτιμότερη
λύση είναι το .com.

Θα πρέπει να αναφερθεί ότι υπάρχουν εκατοντάδες ακόμη καταλήξεις για
domain names, το .com όμως είναι η πιο δημοφιλής στην περίπτωση μας
καθώς υποδηλώνει εμπορική δραστηριότητα (commercial) όπως και το .gr
καθώς δραστηριοποιούμαστε ή τουλάχιστον εδρεύουμε, στην Ελλάδα.

Πως θα καταχωρήσω το domain name που με ενδιαφέρει και τι πρέπει να προσέξω;
----------------------------------------------------------------------------

Για την καταχώρηση των .gr domain names, υπεύθυνος φορέας είναι η ΕΕΤΤ
(Εθνική Επιτροπή Τηλεπικοινωνιών & Ταχυδρομείων) η οποία διατηρεί το
μητρώο ονομάτων χώρου .gr και η δυνατότητα για καταχώρηση domain names
γίνεται [[μέσω
καταχωρητών]{.underline}](https://www.eett.gr/opencms/opencms/EETT/Electronic_Communications/DomainNames/registered/ListOfRegistrars.html)
που είναι εταιρείες οι οποίες προβαίνουν στις διάφορες πράξεις
(εκχώρηση, ανανέωση, διαγραφή, μεταβίβαση κλπ.) που αφορά τα .gr domain
names.

Για την καταχώρηση των .com domain names υπάρχουν εκατοντάδες
καταχωρητές online οι οποίοι είτε είναι εξουσιοδοτημένοι από τον
οργανισμό [[ICANN]{.underline}](https://www.icann.org/) (Internet
Corporation for Assigned Names and Numbers) είτε είναι μεταπωλητές
αυτών.

Μπορούμε να καταχωρήσουμε το domain name που μας ενδιαφέρει μόνοι μας,
μέσω της ηλεκτρονικής δυνατότητας που μας παρέχουν οι καταχωρητές, αν
όμως η διαδικασία μας φαίνεται δύσκολη, μπορούμε να ζητήσουμε να το
κάνει για εμάς η εταιρεία που θα υλοποιήσει το e-shop μας.

Αυτό που θα πρέπει να προσέξουμε, είναι να βεβαιωθούμε ότι το domain
name θα καταχωρηθεί στα δικά μας στοιχεία (ονοματεπώνυμο, διεύθυνση,
τηλέφωνο, e-mail κλπ.) ώστε να είμαστε οι νόμιμοι κάτοχοι του. Επίσης
είναι απαραίτητο να ζητήσουμε πρόσβαση σε κάποιο πίνακα ελέγχου όπου θα
έχουμε την δυνατότητα να διαχειριζόμαστε το domain name μόνοι μας
(ανανεώσεις, αλλαγή στοιχείων, ορισμός name servers κλπ.)

Περιορισμοί
-----------

Κατά την καταχώρηση του domain name θα πρέπει να προσέξουμε αυτό να μην
αντιστοιχεί σε εμπορικό σήμα κάποιου τρίτου. Είναι αδύνατον να
γνωρίζουμε ποια εμπορικά σήματα ανήκουν σε άλλους, όμως αυτό που πρέπει
να αποφευχθεί είναι ο δόλος. Το να καταχωρήσουμε ως domain το εμπορικό
σήμα κάποιας άλλης εταιρείας (πχ. cocacolaproducts.gr) εκτός του ότι θα
κάνει τους επισκέπτες του e-shop μας να μπερδευτούν νομίζοντας ότι
είμαστε η εταιρεία που κατέχει το εμπορικό σήμα, θα επιφέρει ακόμη και
την καταβολή αποζημίωσης αν η εταιρεία που της ανήκει το εμπορικό σήμα
κινηθεί εναντίον μας. Το ότι ένα domain είναι ελεύθερο και το
καταχωρήσαμε δεν σημαίνει ότι μας ανήκει, ακόμη κι αν αντιστοιχεί σε
εμπορικό σήμα τρίτου.

Στο .gr domain επίσης υπάρχει ο περιορισμός των γεωγραφικών όρων που
περιλαμβάνονται στο σχέδιο Καλλικράτης. Αυτά τα domain εκχωρούνται μόνο
στους αντίστοιχους Οργανισμούς Τοπικής Αυτοδιοίκησης. Περισσότερες
πληροφορίες για τους [[περιορισμούς του .gr
domain]{.underline}](https://www.eett.gr/opencms/opencms/EETT/FAQS/DomainNames/periorismi.html)

Άλλες καταλήξεις domain names
-----------------------------

Υπάρχουν εκατοντάδες καταλήξεις domain names που μπορούμε να
καταχωρήσουμε το domain name μας. Προηγουμένως αναφερθήκαμε στις πιο
δημοφιλείς επιλογές, μια ενημερωμένη λίστα με τις λοιπές καταλήξεις
είναι η ακόλουθη:
[[https://newgtlds.icann.org/en/program-status/delegated-strings]{.underline}](https://newgtlds.icann.org/en/program-status/delegated-strings)

Αν μας ενδιαφέρει μια τέτοια κατάληξη το μόνο που θα πρέπει να κάνουμε
είναι να βρούμε τον πάροχο μέσω του οποίου θα προβούμε στην καταχώρηση.

.gr domain names με ελληνικούς χαρακτήρες και κατάληξη .ελ
----------------------------------------------------------

Στο .gr domain είναι δυνατή η καταχώρηση domain τόσο με ελληνικούς
χαρακτήρες (πχ. εταιρεια.gr) όσο και με την κατάληξη .ελ

Αν μας ενδιαφέρει ένα τέτοιο domain name, μπορούμε να το καταχωρήσουμε
μέσω κάποιου καταχωρητή ονομάτων χώρου.

Να καταχωρήσω ένα domain ή περισσότερα;
---------------------------------------

Εφόσον το domain που μας ενδιαφέρει υπάρχει διαθέσιμο και σε άλλες
καταλήξεις είναι συνετό να το καταχωρήσουμε και σε αυτές, ώστε να
αποφύγουμε να το καταχωρήσει στο μέλλον κάποιος ανταγωνιστής μας με
αποτέλεσμα να γίνεται σύγχυση στους επισκέπτες του e-shop μας. Τα
επιπλέον domain names μπορούν να ρυθμιστούν να ανακατευθύνουν τους
επισκέπτες στο κύριο domain name μας.

Web hosting
===========

**Απόστολος Γρηγορόπουλος, Xρήστος Χατζαράς**

To web hosting ή φιλοξενία ιστοσελίδων, είναι ένα πολύ σημαντικός
παράγοντας που καθορίζει την επιτυχία του e-shop μας.

Ουσιαστικά, είναι η υπηρεσία η οποία θα φιλοξενήσει το ηλεκτρονικό μας
κατάστημα (τα αρχεία, την βάση δεδομένων), θα είναι υπεύθυνη για την
ομαλή λειτουργία του βάσει και της επισκεψιμότητάς του, ενώ - εκτός αν
επιλέξουμε εμείς κάτι διαφορετικό - θα είναι υπεύθυνη και για την
λειτουργία των e-mail μας.

Υπάρχουν χιλιάδες πάροχοι στην αγορά, είναι πολύ δύσκολο να διαλέξουμε,
ειδικά αν δεν έχουμε προηγούμενη εμπειρία, οπότε ας ξεκαθαρίσουμε
ορισμένα ζητήματα που θα μας βοηθήσουν να ξεσκαρτάρουμε την τεράστια
λίστα των παρόχων.

Γεωγραφική απόσταση
-------------------

Είναι σημαντικό να γνωρίζουμε ότι, η απόσταση που θα βρίσκεται ο server
που θα φιλοξενεί το e-shop μας σε σχέση με το κοινό στο οποίο στοχεύουμε
να είναι η μικρότερη δυνατή.

Αν, για παράδειγμα, στοχεύουμε σε πελάτες που κατοικούν στην Ελλάδα, δεν
έχει κανένα απολύτως νόημα να φιλοξενήσουμε το e-shop σε ένα πάροχο που
έχει τις υποδομές του στις ΗΠΑ. Γεωγραφικά η απόσταση μεταξύ ΗΠΑ και
Ελλάδας είναι τέτοια που η απόκριση του site μας θα είναι αργή. Η λογική
λέει, ότι στην περίπτωση που στοχεύουμε στην ελληνική αγορά να
φιλοξενήσουμε το e-shop μας σε πάροχο που έχει τους servers του στην
Ελλάδα ή στην Ευρώπη.

Αν στοχεύουμε σε παγκόσμιο κοινό, τότε η επιλογή της Ευρώπης, που
βρίσκεται στο κέντρο μεταξύ Αμερικής και Ασίας είναι η καλύτερη.

Με την προϋπόθεση ότι ένας server έχει το ίδιο hardware, την ίδια
παραμετροποίηση και το πακέτο hosting τα ίδια τεχνικά χαρακτηριστικά και
ο ένας server βρίσκεται στην Ελλάδα και ο άλλος σε άλλη χώρα στην
Ευρώπη, τότε η ιστοσελίδα θα φορτώνει περίπου 0,030 δευτερόλεπτα πιο
γρήγορα από τον server που θα βρίσκεται στην Ελλάδα κάτι που είναι
αμελητέο.

Web Hosting Plans
-----------------

Αν βγούμε στην αναζήτηση ενός παρόχου, χωρίς να έχουμε προηγούμενη
εμπειρία, είναι απολύτως σίγουρο ότι θα μπερδευτούμε με τους διάφορους
όρους που θα συναντήσουμε. Ας κάνουμε μια μικρή αναφορά.

**Shared Hosting:** Με απλά λόγια σημαίνει ότι το e-shop μας θα
φιλοξενηθεί σε ένα server που θα φιλοξενούνται και αρκετά ακόμα
websites. Είναι η πιο φθηνή λύση, και σίγουρα η πλέον λογική για κάποιον
που ξεκινάει, γιατί δεν θα χρειαστεί ποτέ να σκεφτούμε πράγματα όπως η
ασφάλεια του server ή η αναβάθμιση καθώς αυτά είναι πράγματα που
χειρίζεται ο πάροχος.

**Semi-dedicated:** Πρόκειται για την ίδια υπηρεσία με το shared hosting
με τη διαφορά ότι μπαίνει ένας αρκετά χαμηλός αριθμός από πακέτα
φιλοξενίας σε έναν server. Προτείνεται για πιο απαιτητικές ιστοσελίδες
από αυτές που μπορούν να εξυπηρετηθούν σε ένα πακέτο shared hosting λόγω
του μεγαλύτερου όγκου δεδομένων, πιο απαιτητικών εφαρμογών, μεγαλύτερης
επισκεψιμότητας, κλπ.

**VPS (Virtual Private Server):** Kαι πάλι μιλάμε για διαμοιρασμό του
server, αυτή την φορά όμως με δυνατότητα αυτονομίας. Ο server
διαχωρίζεται σε διάφορα μέρη και ο καθένας παίρνει το δικό του κομμάτι,
ανάλογα και με τις απαιτήσεις του, έχοντας αυτονομία στο τι θα
εγκαταστήσει, πόσους από τους διαθέσιμους πόρους θα χρησιμοποιήσει κλπ.
Οι τιμές ποικίλουν και εξαρτώνται αφενός από τις απαιτήσεις μας
(επεξεργαστική ισχύς, διαθέσιμη μνήμη, χώρος στον δίσκο κλπ.), αφετέρου
με το αν θα διαχειριστούμε μόνοι μας τα προβλήματα που μπορεί να
προκύψουν σε ασφάλεια, αναβαθμίσεις, online διαθεσιμότητα κλπ.
(unmanaged, φθηνότερο αλλά επιφέρει τις προαναφερόμενες εργασίες), ή αν
θα τα διαχειριστεί ο πάροχος του server ή κάποιος συνεργάτης που θα
επιλέξουμε εμείς (managed, ακριβότερο αλλά δεν έχουμε να ασχοληθούμε με
τις προαναφερόμενες εργασίες).

**Dedicated server:** Αφορά την χρήση ενός ολόκληρου server ο οποίος θα
εξυπηρετεί μόνο τις δικές μας ανάγκες, χωρίς να τον μοιραζόμαστε με
κάποιον τρίτο. Η πιο ακριβή λύση που κυρίως μπορεί να επιλεγεί
μελλοντικά αν παραστεί ανάγκη και εφόσον το e-shop μας έχει την
επισκεψιμότητα που τον κάνει απαραίτητο. Κι εδώ η τιμή διαφοροποιείται
ανάλογα με τις απαιτήσεις μας και το αν θα τον διαχειριστούμε μόνοι μας
ή θα το κάνει ο ίδιος ο πάροχος ή κάποιος συνεργάτης που θα επιλέξουμε
εμείς.

Managed ή Unmanaged;
--------------------

Το "shared hosting" και "semi-dedicated" είναι πάντα managed, ενώ τα
"VPS" και ο "Dedicated server" μπορεί να είναι είτε managed είτε
unmanaged.

**Managed:** Θεωρείται το hosting που την παραμετροποίηση, τα αντίγραφα
ασφαλείας, τις αναβαθμίσεις αλλά και τη γενικότερη καλή λειτουργία του
server αναλαμβάνει ο πάροχος. Ο χρήστης ασχολείται μόνο με ότι αφορά τη
διαχείριση της ιστοσελίδας του. Επίσης το managed χωρίζεται σε
"reactive" (κοστίζει λιγότερο) δηλαδή ο πάροχος θα βοηθήσει μόνο εάν
αναφέρει κάποιο πρόβλημα ο χρήστης, και σε "proactive" (κοστίζει
περισσότερο) στο οποίο ο πάροχος κάνει από μόνος του τακτική συντήρηση
ώστε να μειωθεί η πιθανότητα να προκύψει κάποιο πρόβλημα με την
υπηρεσία.

**Unmanaged:** Θεωρείται το hosting που την πλήρη διαχείριση της
υπηρεσίας την αναλαμβάνει ο χρήστης. Η μόνη υποχρέωση του παρόχου είναι
το "VPS" ή ο "Dedicated server" να είναι προσβάσιμα από το internet.
Προτείνεται μόνο για έμπειρους χρήστες ή εφόσον η επιχείρηση έχει
εξειδικευμένο τμήμα IT που μπορεί να το αναλάβει.

Πώς θα επιλέξω;
---------------

Συνήθως, η εταιρεία που θα αναλάβει την υλοποίηση του e-shop μας, θα μας
δίνει την δυνατότητα να φιλοξενηθούμε στις δικές της υποδομές ή σε
κάποιου παρόχου με τον οποίο συνεργάζεται. Οι προσφορές που έχουμε λάβει
θα αναφέρουν τόσο τα χαρακτηριστικά όσο και τα κόστη, οπότε μια καλή
απόφαση θα ήταν να εμπιστευτούμε αυτή την λύση.

Αν η επιλογή της εταιρείας που θα υλοποιήσει το e-shop μας, δεν παρέχει
την συγκεκριμένη υπηρεσία τότε μπορούμε να τους ρωτήσουμε σχετικά με τα
χαρακτηριστικά στα οποία θα βασιστούμε για να επιλέξουμε τον κατάλληλο
πάροχο με την κατάλληλη υπηρεσία.

Τι να προσέξω;
--------------

Υπάρχουν διάφορα πράγματα που χρήζουν προσοχής.

**Αν η υπηρεσία είναι εύκολα αναβαθμίσιμη.** Το να επιλέξουμε να
μετακινηθούμε σε μεγαλύτερο πακέτο shared hosting ή να πάμε σε
μεγαλύτερο plan στο VPS μας, είναι θέμα δευτερολέπτων συνήθως. Ας το
ρωτήσουμε όμως για να είμαστε σίγουροι.

**Backups.** Είναι σημαντικό να γνωρίζουμε ότι ο πάροχος διατηρεί
backups του e-shop μας ώστε να είμαστε σίγουροι ότι δεν θα χάσουμε τα
πάντα σε περίπτωση πιθανού προβλήματος. Ερωτήσεις που μπορούν να γίνουν
σχετικά είναι αν τα backups διατηρούνται στον ίδιο server με το e-shop
μας ή σε απομακρυσμένο (προτιμότερο), πόσα backups παίρνονται ανά ημέρα,
για πόσο καιρό είναι διαθέσιμα, πόσο γρήγορα μπορεί να γίνει επαναφορά
του e-shop μας σε περίπτωση που χρειαστεί (restore). Όσο ικανοποιητικές
απαντήσεις κι αν πάρουμε, είναι απαραίτητο να έχουμε κι εμείς μια δική
μας πολιτική για τα backups και να παίρνουμε συχνά, ώστε να μην βρεθούμε
προ απροόπτου.

**Πρόσβαση.** Σε οποιαδήποτε περίπτωση, θα πρέπει να ζητήσουμε κωδικούς
εισόδου ώστε να έχουμε πρόσβαση στο περιβάλλον του web hosting μας. Οι
περισσότερες εταιρείες παρέχουν κάποιo περιβάλλον όπου μπορούμε να
κάνουμε διάφορες απλές εργασίες (πχ. Το άνοιγμα ενός νέου e-mail). Θα
πρέπει να ζητήσουμε πρόσβαση και στο billing σύστημα του παρόχου ώστε να
έχουμε πρόσβαση σε πληροφορίες όπως πότε είναι η επόμενη ανανέωση, τα
στοιχεία μας ώστε να προβούμε σε αλλαγές σε περίπτωση που αλλαξουν κλπ.

SSL
---

To SSL, ειδικά για τα e-shops, είναι ένα απαραίτητο χαρακτηριστικό που
προσδίδει ασφάλεια και αξιοπιστία.

Με την εγκατασταση και ενεργοποίησή του, το e-shop μας χρησιμοποιεί
πλέον το πρωτόκολλο https:// αντί του http:// (το S στο τέλος σημαίνει
Secure) και ουσιαστικά διασφαλίζει τον επισκέπτη του e-shop μας ότι η
επικοινωνία μεταξύ αυτού και του server που το φιλοξενεί, είναι
κρυπτογραφημένη και ασφαλής.

Για την χρήση του, είναι απαραίτητο να προμηθευτούμε ένα SSL
certificate, το οποίο ανάλογα με την ασφάλεια και την κρυπτογράφηση που
παρέχει διατίθεται σε διαφορετικές τιμές, από δωρεάν έως χιλιάδες ευρώ.

Τα SSL χωρίζονται σε τρεις βασικές κατηγορίες:

**Domain validation:** Γίνεται μόνο πιστοποίηση ότι αυτός που ζητάει το
πιστοποιητικό έχει πρόσβαση στο domain. Σε αυτή την κατηγορία υπάρχουν
πιστοποιητικά που είναι είτε δωρεάν είτε έχουν πολύ μικρό κόστος.
Τεχνικά είτε κάποιο δωρεάν είτε κάποιο επί πληρωμής παρέχουν την ίδια
ασφάλεια, οπότε εάν θέλουμε κάποιο πιστοποιητικό από αυτή τη κατηγορία
δεν υπάρχει λόγος να πληρώσουμε.

**Organization validation:** Για να γίνει η έκδοση τέτοιου
πιστοποιητικού θα γίνει πρώτα ταυτοποίηση του ιδιοκτήτη του domain name,
καθώς και της εταιρίας που βρίσκεται πίσω από αυτό. Για την ταυτοποίηση
συνήθως ζητούνται κάποια έγγραφα, όπως για παράδειγμα η έναρξη
επαγγέλματος, κάποιος λογαριασμός για ταυτοποίηση της διεύθυνσης καθώς
και ότι άλλο αποδεικτικό στοιχείο ζητήσει η εκδούσα αρχή.

**Extended validation:** Ισχύει ότι και στην προηγούμενη κατηγορία, με
τη διαφορά ότι γίνονται πιο απαιτητικοί έλεγχοι για τον ιδιοκτήτη του
domain name και για την εταιρία του.

Συνήθως, ο πάροχος που μας φιλοξενεί παρέχει και SSL certificates, αν
δεν θέλουμε να αναζητήσουμε μόνοι μας.

Web design **Γεράσιμος Τσιάμαλος**
==================================

Σε αυτή τη φάση θα πρέπει αρχικά να ξεκαθαρίσουμε πως δεν αναφερόμαστε
μόνο στην επιλογή χρωμάτων και γραμματοσειρών. Αυτές οι 2 διαδικασίες
αποτελούν μέρος αυτής της ενότητας αλλά συνήθως ασχολούμαστε με αυτές
στο τέλος και εφόσον έχουμε λύσει κάποια πιο σημαντικά σχεδιαστικά
προβλήματα.

 Αρχιτεκτονική περιεχομένου
--------------------------

Όπως είδαμε και στην ενότητα **Προϊόντα προς πώληση** θα πρέπει να
κατηγοριοποιήσουμε τα προϊόντα. Την ίδια ακριβώς διαδικασία θα πρέπει να
ακολουθήσουμε και για το υπόλοιπο περιεχόμενο. Θα πρέπει δηλαδή να
καταλήξουμε σε έναν χάρτη με όλες τις σελίδες του website μας και να
δημιουργήσουμε το περιεχόμενο τους. Αυτή η διαδικασία θα μας βοηθήσει να
καταλήξουμε σε ένα σύστημα πλοήγησης το οποίο θα βοηθάει ανθρώπους και
μηχανές αναζήτησης να εντοπίσουν αυτό που θέλουν εύκολα και γρήγορα.

Συσκευές πρόσβασης
------------------

Σε αντίθεση με το παρελθόν, πλέον έχουμε στοιχεία στα χέρια μας ***(ίσως
χρειάζεται κάποια αναφορά σε στοιχεία εδώ;)*** που δείχνουν πως
καταναλώνουμε περιεχόμενο (διαβάζουμε άρθρα, αγοράζουμε προϊόντα,
χρησιμοποιούμε κοινωνικά δίκτυα κλπ.) από διαφορετικές συσκευές με
διαφορετικές δυνατότητες. Από σταθερούς υπολογιστές με μεγάλες οθόνες,
φορητούς υπολογιστές μέχρι και κινητά. Σε αυτή τη φάση θα πρέπει,
έχοντας το περιεχόμενο και τις ταξινομίες των προϊόντων έτοιμες, να
σχεδιάσουμε τη δομή των σελίδων μας και πως αυτές θα διαμορφωθούν σε
όλες αυτές τις συσκευές.

Αναζήτηση
---------

Όταν δεν μπορούμε να βρούμε ένα προϊόν ή το περιεχόμενο για το οποίο
έχουμε επισκεφτεί ένα website, η επόμενη κίνησή μας είναι να εντοπίσουμε
το σύστημα αναζήτησης. Συνήθως έχουμε ένα γενικό σύστημα αναζήτησης το
οποίο είναι διαθέσιμο σε όλες τις σελίδες του site μας. Επίσης, στη
σελίδες καταλόγου προϊόντων πρέπει να έχουμε τη δυνατότητα ομαδοποίησης
προϊόντων μέσω φίλτρων. Για παράδειγμα σε ένα e-shop με ρούχα, 2
δημοφιλή φίλτρα είναι η επιλογή χρωμάτων και το μέγεθος. ***(Ίσως ένα
screenshot από ένα eshop εδώ με φίλτρα και αναζήτηση;)***

Σελίδα προϊόντος
----------------

Η σελίδα προϊόντος αποτελεί ίσως το σημαντικότερο κομμάτι ενός e-shop.
Εδώ βλέπουμε λεπτομέρειες για τα προϊόντα, φωτογραφίες (ίσως link στην
ενότητα **Φωτογραφίες;**) και φυσικά το κόστος. Στη φάση του σχεδιασμού
αυτό που προέχει στη συγκεκριμένη σελίδα είναι να αποφασίσουμε τι πρέπει
να έχει οπτική προτεραιότητα, οι φωτογραφίες ή η περιγραφή του
προϊόντος. Για παράδειγμα στη περίπτωση ενός βιβλίου το εξώφυλλο του
βιβλίου έχει χαμηλότερη προτεραιότητα από τη περιγραφή. Στη περίπτωση
όμως ενός κοσμήματος οι φωτογραφίες θα πρέπει να έχουν μεγαλύτερη οπτική
προτεραιότητα. Τέλος, στη συγκεκριμένη σελίδα θα πρέπει να είναι
ξεκάθαρες οι επιλογές ενεργειών που μπορούμε να κάνουμε όπως η επιλογή
ποσότητας, χρώματος, μεγέθους και φυσικά οι επιλογές "Προσθήκη στο
καλάθι" ή "Αγορά". ***(Ίσως μια φωτογραφία από ένα product page;)***

Καλάθι και πληρωμή
------------------

Οι συγκεκριμένες λειτουργίες αποτελούν τον λόγο ύπαρξης ενός e-shop. Στη
σελίδα "Καλάθι" έχουμε τη δυνατότητα προεπισκόπησης της παραγγελίας που
πρόκειται να κάνουμε. Μπορούμε να δούμε τα προϊόντα που έχουμε επιλέξει,
τα χαρακτηριστικά τους, τη τιμή τους, έχουμε τη δυνατότητα να
αφαιρέσουμε προϊόντα και φυσικά να δούμε το συνολικό κόστος της
παραγγελίας μας. Σε αυτή τη σελίδα θα πρέπει να έχουμε διαθέσιμα μόνο τα
άκρως απαραίτητα στοιχεία του website μας. Αποφεύγουμε να εμφανίζουμε
περιεχόμενο και λειτουργίες που δεν έχουν σχέση με το καλάθι και δίνουμε
έμφαση στην επόμενη κίνηση η οποία είναι η εκτέλεση της παραγγελίας.
***(Ίσως μια φωτογραφία από ένα cart page;)***

Σε αυτή τη φάση ζητάμε από τους χρήστες μας κάποια προσωπικά στοιχεία
όπως η διεύθυνση και στοιχεία πληρωμής. Για να θεωρήσουμε αξιόπιστη και
επιτυχημένη μια εμπειρία ολοκληρωσης παραγγελίας θα πρέπει να έχουμε
λύσει 2 σημαντικά σχεδιαστικά θέματα. Το πρώτο είναι η συλλογή των
στοιχείων του χρήστη. Πρέπει να συλλέξουμε όσο το δυνατόν λιγότερα και
μόνο όσα χρειαζόμαστε για την εκτέλεση της παραγγελίας. Το δεύτερο είναι
η αίσθηση ασφάλειας που πρέπει να δώσουμε στους χρήστες στη περίπτωση
πληρωμής με κάρτα ή μεταφορά σε τραπεζικό λογαριασμό. Αυτό μπορούμε να
το πετύχουμε με διάφορους τρόπους. Ένας σχετικά εύκολος τρόπος είναι να
έχουμε διαθέσιμα στοιχεία επικοινωνίας σε περίπτωση προβλήματος κατά την
εκτέλεση της παραγγελίας.

Εικαστικός σχεδιασμός
---------------------

Όπως βλέπουμε ο σχεδιασμός ενός e-shop είναι πολλά περισσότερα από την
απλή επιλογή χρωμάτων και γραμματοσειρών χωρίς όμως αυτό να σημαίνει πως
αυτά τα 2 στοιχεία δεν παίζουν καθοριστικό ρόλο στην υλοποίηση και
επιτυχία του. Εδώ θα πρέπει να λάβουμε υπόψη τα παρακάτω:

Στη περίπτωση που έχουμε ήδη επενδύσει στη δημιουργία εταιρικής
ταυτότητας τότε το e-shop θα πρέπει να αποτελεί συνέχεια της. Τόσο το
χρώμα όσο και οι γραμματοσειρές που έχουν χρησιμοποιηθεί σε άλλα μέσα
(έντυπο υλικό, διαφημίσεις σε άλλα μέσα κλπ.) θα πρέπει να
χρησιμοποιηθούν και στο e-shop μας. Υπάρχουν περιπτώσεις όπου κάποιες
γραμματοσειρές δεν μπορούν να χρησιμοποιηθούν για τεχνικούς λόγους. Σε
αυτή τη περίπτωση συζητάμε με τους συνεργάτες μας εναλλακτικές λύσεις.
Τόσο η τυπογραφία όσο και το χρώμα θα πρέπει να χρησιμοποιηθούν με
τέτοιο τρόπο ώστε να δημιουργήσουν ενισχύσουν την οπτική προτεραιότητα,
όπως αυτή την ορίσαμε παραπάνω.

Αν δεν υπάρχει τότε το κοινό στο οποίο στοχεύουμε καθώς και η αποστολή
της εταιρείας αποτελούν 2 καλούς πυλώνες τους οποίους μπορούμε να
χρησιμοποιήσουμε για να καταλήξουμε σε έναν χρωματικό συνδυασμό.

Web development **Απόστολος Γρηγορόπουλος**
===========================================

Παρακολούθηση την προόδου των εργασιών σε ένα προσωρινό url
-----------------------------------------------------------

Mε την ανάθεση της εργασίας για την κατασκευή του e-shop μας σε μια
εταιρεία, θα ήταν καλό σε συνεννόηση μαζί τους να παρακολουθούμε την
πρόοδο της υλοποίησης σε ένα προσωρινό url.

Συνήθως αυτό γίνεται σ'ένα subdomain του domain που καταχωρήσαμε (π.χ.
staging.mydomain.gr) αλλά όχι απαραίτητα καθώς η εταιρεία μπορεί να έχει
ένα δικό της χώρο που ανεβάζει τα demo. Δεν παίζει κάποιο ρόλο το που
ακριβώς θα βρίσκεται αυτό το περιβάλλον, αρκεί να έχουμε πρόσβαση ώστε
να βλέπουμε την εξέλιξη του έργου.

Αν μάλιστα στην προσφορά που έχουμε αποδεχθεί και μέσω αυτής αναθέσαμε
την κατασκευή του έργου σε ένα πάροχο, προβλέπονται milestones (ας πούμε
το design σε 1 μήνα, κατόπιν το development σε 15 ημέρες κλπ.) τότε η
παρακολούθηση γίνεται αναγκαία καθώς σε κάθε μέρος του έργου θα πρέπει
να δίνουμε την έγκρισή μας για να προχωρά η υλοποίηση στο επόμενο.

Η όλη διαδικασία απαιτεί να διατηρούμε καλή επικοινωνία με την εταιρεία
ή τον επαγγελματία που έχει αναλάβει την κατασκευή, να απαντούμε γρήγορα
στις απορίες και τις ερωτήσεις τους, ούτως ώστε να συμβάλουμε ουσιαστικά
στην ομαλή κατασκευή και παράδοση του έργου στον προβλεπόμενο χρόνο.

Η κατασκευή ενός πολύπλοκου έργου όπως είναι ένα e-shop, απαιτεί από
εμάς την προσοχή και την συνεργασία μας, ώστε να οδηγηθούμε στο καλύτερο
δυνατό αποτέλεσμα.

Παράλληλες εργασίες με το Web Development
-----------------------------------------

Το web development είναι μια διαδικασία που απαιτεί χρόνο για να
υλοποιηθεί, αλλά εμείς θα πρέπει να είμαστε έτοιμοι όταν θα έχει
ολοκληρωθεί ώστε να ξεκινήσει το e-shop μας να λειτουργεί.

Απαιτούνται διάφορες παράλληλες εργασίες που πρέπει να υλοποιήσουμε,
όπως είναι η εισαγωγή των προϊόντων και των κατηγοριών μας, το ανέβασμα
των φωτογραφιών που θα τα συνοδεύουν, τα κείμενα των απαραίτητων σελίδων
όπως οι όροι χρήσης, οι τρόποι πληρωμής και αποστολής, η πολιτική
απορρήτου κλπ.

Θα πρέπει να συνεννοηθούμε με την εταιρεία ή τον επαγγελματία που
ασχολείται με το web development, πριν ξεκινήσουμε αυτές τις εργασίες.
Προφανώς, αν έχει συμφωνηθεί κάτι διαφορετικό όσον αφορά την εισαγωγή
των προϊόντων (π.χ. Μαζική εισαγωγή μέσω αρχείου excel ή κάποιου άλλου
format) τότε πρέπει να παραβλέψουμε την συγκεκριμένη εργασία καθώς είναι
μέρος του web development.

Custom vs OpenSource Ecommerce Platform
---------------------------------------

Κατά την διαδικασία που αξιολογούσαμε τις προσφορές που λάβαμε από
διάφορες εταιρείες και επαγγελματίες, λογικά θα συναντήσαμε τους όρους
Open Source και Custom.

Aν θέλουμε να δώσουμε έναν ορισμό του Open Source τότε αυτός θα μπορούσε
να ήταν ότι είναι το software που ο πηγαίος κώδικάς του είναι διαθέσιμος
χωρίς χρέωση, ενώ επίσης χωρίς χρέωση μπορεί να διανεμηθεί και να
τροποποιηθεί μεταξύ των χρηστών.

Ο ορισμός του custom, είναι ο αντίθετος, δηλαδή είναι το software που
έχει υλοποιηθεί για να ικανοποιήσει τις συγκεκριμένες ανάγκες ενός
οργανισμού ή ενός χρήστη, ο κώδικάς του δεν ανοιχτός στον οποιονδήποτε,
ενώ η διανομή και η τροποποίηση του μεταξύ των χρηστών δεν επιτρέπεται.

Υπάρχει μεγάλος αριθμός από διαθέσιμες πλατφόρμες και software για
e-shops που είναι Open Source και χρησιμοποιούνται ευρέως σε όλο το web
από απλούς χρήστες έως και τεράστιους οργανισμούς. Ενδεικτικά
αναφέρονται κάποιες από τις πιο δημοφιλείς:

-   Woocommerce

-   Magento

-   VirtueMart

-   PrestaShop

-   ZenCart

-   OpenCart

Θα πρέπει να κατανοήσουμε ότι η όλη υλοποίηση που παρέχεται μέσω ενός
Open Source E-Commerce Software δεν συνεπάγεται ότι είναι κι αυτή
δωρεάν.

Θα πρέπει να πληρώσουμε τους συνεργάτες μας για την υποστήριξη και την
βοήθεια που θα μας προσφέρουν για την εγκατάσταση και τις ρυθμίσεις που
απαιτούνται για τις δικές μας ανάγκες καθώς και για την υλοποίηση του
κώδικα που είναι απαραίτητος για να δουλέψει σύμφωνα με τον τρόπο που
εμείς θέλουμε.

Αυτό που κερδίζουμε πρωτίστως είναι η δυνατότητα να έχουμε το e-shop μας
σε μια πλατφόρμα που είναι ενεργή και πολλοί developers από όλο τον
κόσμο την εξελίσσουν και την βελτιώνουν καθημερινά.

Δευτερευόντως, αφαιρούμε από πάνω μας μια εξάρτηση που δημιουργεί
θέλοντας και μη η custom πλατφόρμα, καθώς αν μελλοντικά το θελήσουμε, θα
βρούμε σχετικά εύκολα έναν νέο συνεργάτη να αναλάβει το έργο μας και να
το εξελίξει ή να το υποστηρίξει.

Mια custom e-commerce platform, σχεδιάζεται, υποστηρίζεται και
υλοποιείται βάσει των αναγκών μας που θα πρέπει να υποδείξουμε στην
εταιρεία ή τον επαγγελματία που θα συνεργαστούμε. Έτσι, η όλη υλοποίηση
μπορεί να περιλαμβάνει επακριβώς τα χαρακτηριστικά που εμείς θέλουμε,
κάνοντας την όλη εμπειρία κάπως πιο απλή, όμως θα πρέπει να
συνυπολογίσουμε ότι η αδειοδότηση της αφορά μόνο το συγκεκριμένο έργο, ο
κώδικας ανήκει στην εταιρεία που το υλοποίησε, ενώ μελλοντικά αν
αποφασίσουμε ότι χρειάζεται να αλλάξουμε συνεργάτη αφενός θα βρούμε
δύσκολα γιατί θα πρέπει αρχικώς να κατανοήσει τον τρόπο υλοποίησης του
custom software που βρήκε, και μόνο στην περίπτωση που ο κώδικάς του δεν
είναι κλειδωμένος, πριν αρχίσει να υλοποιεί τις απαιτήσεις μας.

Θεωρητικά επίσης, μια custom e-commerce platform είναι αρκετά πιο ακριβή
από μια open source, καθώς η συνολική υλοποίησή της βασίζεται σε custom
κώδικα που απαιτεί χρόνο για να δημιουργηθεί.

Ολοκλήρωση κατασκευής & Εκπαίδευση
==================================

**Αντώνης Κούφης**

Έλεγχοι e-shop
--------------

Κατά τα τελικά στάδια της υλοποίησης ενός έργου, είναι πολύ σημαντικό το
στάδιο των ελέγχων. Οι έλεγχοι γίνονται καθόλη τη διάρκεια υλοποίησης
ενός έργου, αλλα είναι απαραίτητο να υπάρχει ένα σημείο αναφοράς, όπου
θα γίνουν οι έλεγχοι πάνω σε όλες τις λειτουργίες του e-shop, συνολικά,
εφόσον έχουν υλοποιηθεί.

Οι έλεγχοι είναι οι διαδικασίες κατα τις οποίες, μεμονωμένα άτομα ή
ομάδες ατόμων κάνουν δοκιμές σε διάφορες περιοχές και λειτουργίες του
e-shop, ώστε να βεβαιωθούν ότι λειτουργούν σωστά. Λ.χ. αν λειτουργεί
σωστα η φόρμα αναζήτησης, η φόρμα επικοινωνίας, οι ηλεκτρονικές πληρωμές
κλπ.

Οι δοκιμές και οι έλεγχοι είναι απαραίτητοι, επειδή όλοι κάνουμε λάθη.
Μερικά από αυτά τα λάθη μπορεί να είναι ασήμαντα ή πολύ σημαντικά, ώστε
να επηρεάσουν την ορθή λειτουργία του e-shop. Μπορεί να οφείλονται είτε
σε παραλείψεις κατά τον σχεδιασμό και την υλοποίηση είτε σε διάφορους
εξωτερικούς παράγοντες.

Οι έλεγχοι γίνονται κατα κύριο λόγο από τα άτομα που υλοποιούν το έργο
και συσχετίζονται με το έργο, ωστόσο αυτό δεν είναι αρκετό. Λάθη και
παραλείψεις που μπορεί να έγιναν κατα την υλοποίηση, είναι πολύ πιθανόν
να μην γίνουν αντιληπτά κατά τους ελέγχους από τα ίδια άτομα. Οι έλεγχοι
θα πρέπει να γίνουν και από άτομα που δεν σχετίζονται με το έργο και
έχουν μία άλλη οπτική για αυτό.

Η διαδικασία εύρεσης προβλημάτων και η επίλυσή τους, μπορεί να είναι μία
συνεχής διαδικασία και γίνεται καθόλη τη διάρκεια ζωής του έργου.

Με τις παραπάνω διαδικασίες διασφαλίζεται σε μεγάλο βαθμό η ορθή
λειτουργία του e-shop, η άμεση επίλυση προβλημάτων αλλά και συνολική
εικόνα του e-shop πρός τους πελάτες.

Μερικοί από τους ελέγχους που θα πρέπει να γίνουν είναι:

Εικαστικοί έλεγχοι
------------------

Οι έλεγχοι αυτοί αφορούν την εικαστική παρουσίαση του e-shop. Είναι μία
μεγάλη ομάδα ελέγχων η οποία συνήθως περιλαμβάνει ελέγχους π.χ., αν το
e-shop εμφανίζεται σωστά σε διαφορετικού μεγέθους οθόνες και συσκευές,
αν εμφανίζεται σωστά σε όλους τους browsers(Chrome, Firefox, Opera,
Safari) κ.λπ.

Έλεγχοι υλικού
--------------

Σε αυτό το στάδιο θα πρέπει να διασφαλιστεί ότι το υλικό που έχει
παραδοθεί, έχει περαστεί όλο και έχει περαστεί σωστά. Λ.χ. αν έχουν
περαστεί οι σωστές πληροφορίες στα προϊόντα (τιμές, περιγραφές, εικόνες
κ.λπ.) καθώς και το περιεχόμενο των σελίδων, όπως η σελίδα για τις
αποστολές & επιστροφες κλ.π. Επίσης θα πρέπει να δοθεί μεγάλη προσοχή
ώστε να μην υπάρχουν συντακτικά και ορθογραφικά λάθη στα κείμενα.

Έλεγχοι λειτουργιών
-------------------

Με τους ελέγχους στις διάφορες λειτουργίες του e-shop, διασφαλίζεται η
ορθή λειτουργία του e-shop.

Μερικοί από τους ελέγχους που πρέπει να γίνουν είναι:

-   Αν λειτουργεί σωστά η αναζήτηση προϊόντων και τα φίλτρα

-   Αν λειτουργεί η προσθήκη στο καλάθι ή την wishlist και άλλα

-   Αν γίνεται σωστά η εκκαθάριση μέσω τράπεζας, αντικαταβολής κλπ.

-   Αν γίνεται σωστά ο υπολογισμός των μεταφορικών

-   Αν ο πελάτης λαμβάνει τα σωστά μηνύματα ηλεκτρονικού ταχυδρομείου

-   Αν γίνεται σωστά ο υπολογισμός των εκπτώσεων κλπ.

Γενικά σε αυτό το σημείο θα πρέπει να γίνουν διάφορες δοκιμαστικές
αγορές ώστε να διασφαλιστεί η λειτουργία των διάφορων υποστήματων που
αποτελούν το e-shop.

Έλεγχοι απόδοσης
----------------

Η απόδοση ενός ιστότοπου αλλά και ειδικότερα ενός e-shop, παίζουν μεγάλο
ρόλο στην επισκεψιμότητα και κατ' επέκταση στις πωλήσεις. Ένα βασικό
κριτήριο είναι η ταχύτητα που φορτώνει η ιστοσελίδα . Μερικά εργαλεία
που μας βοηθούν να βγάλουμε συμπεράσματα και να διορθώσουμε προβλήματα
απόδοσης είναι τα PageSpeed Insights, Gtmetrix & Pingdom.

Εκπαίδευση 
----------

Σε περίπτωση που κατά την ολοκλήρωση του e-shop, αποφασίσουμε ότι η
διαχείριση του καταστήματος θα γίνεται από εμάς ή από άτομα της
επιχείρησης μας, είναι απαραίτητη μία εκπαίδευση. Σκοπός της εκπαίδευσης
είναι να αποκτήσουμε τις απαραίτητες αρχικές γνώσεις και δεξιότητες στη
διαχείριση του ηλ. Καταστήματος, ώστε να γίνεται με ορθό τρόπο.

Η εκπαίδευση μπορεί να χωριστεί σε 2-3 μέρη, μεταξύ των οποίων θα
μεσολαβεί λίγος χρόνος για εξάσκηση.

Η εκπαίδευση, ανάλογα και με τις ανάγκες μπορεί να περιλαμβάνει:

-   Την παρουσίαση του συστήματος

-   Τη διαχείριση των προϊόντων και των παραγγελιών

-   Αλλαγές στο περιεχόμενο της ιστοσελίδα(κείμενα, εικόνες, μενού)

Τέλος, πέρα από την εκπαίδευση, πολύ χρήσιμο είναι να παραδοθούν και οι
αντίστοιχοι οδηγοί με το περιεχόμενο της εκπαίδευσης για μετέπειτα
χρήση.

Εισαγωγή & Ενημέρωση προϊόντων
==============================

**Κώστας Γιαννόπουλος**

Για την διευκόλυνση μας θα πρέπει να σημειώσουμε ότι στην παρούσα
ενότητα δεν θα αναφερθούμε στην ποιότητα του περιεχομένου που πρέπει να
έχουν τα προϊόντα (σωστούς τίτλους, περιγραφές κ.λπ.) σε ένα ηλεκτρονικό
κατάστημα αλλά θα περιγράψουμε τους βασικούς τρόπους
εισαγωγής/καταχώρησης προϊόντων σε αυτό.

Η εισαγωγή και η ενημέρωση προϊόντων στο e-shop μπορεί να είναι από μια
απλή διαδικασία έως μια εξαιρετικά επίπονη εργασία.

Όταν αναφερόμαστε σε ένα πολύ μικρό e-shop (της τάξης των 0-200
προϊόντων) τότε η χειροκίνητη εισαγωγή, ίσως είναι η καλύτερη και πιο
οικονομική λύση, ενώ για μεγαλύτερου μεγέθους ηλεκτρονικά καταστήματα η
ημι-αυτόματη ή αυτόματη διαδικασία εισαγωγής προϊόντων είναι σχεδόν
πάντα, μονόδρομος.

Πριν μιλήσουμε όμως για τους διαθέσιμους τρόπους εισαγωγής προϊόντων σε
ένα ηλεκτρονικό κατάστημα ας δούμε τους βασικούς τύπους προϊόντων.

Τύποι προϊόντων
---------------

### Απλά Προϊόντα

Όπως λέει και το όνομα τους, τα απλά προϊόντα είναι η πιο απλή μορφή
φυσικού προϊόντος. π.χ. ένα κόσμημα, ένα ανταλλακτικό κ.λπ. είναι
κλασικά παραδείγματα απλών προϊόντων

### Μεταβλητά ή Σύνθετα Προϊόντα

Τα μεταβλητά προϊόντα θα μπορούσαν να οριστούν ώς ένας τύπος προϊόντων
που δίνει την δυνατότητα χρήσης ενός συνόλου παραλλαγών για ένα προϊόν,
με απόλυτο έλεγχο σε κάθε μία από αυτές, σχετικά με την τιμή, τον
κωδικό, το απόθεμα, την φωτογραφία, την εκπτωτική τιμή κ.λπ.\
\
Για να γίνουμε πιο κατανοητοί, ένα απλό παράδειγμα, ενός μεταβλητού
προϊόντος θα μπορούσε να είναι ένα T-shirt το οποίο διατίθεται σε 3
χρώματα και 3 μεγέθη.

Σε αυτή την περίπτωση αν υποθέσουμε ότι όλα τα μεγέθη διατίθενται σε όλα
τα χρώματα, τότε μπορούμε να καταλάβουμε ότι αυτό το μεταβλητό προϊόν
περιλαμβάνει επί της ουσίας 9 προϊόντα και το καθένα από αυτά μπορεί να
έχει διαφορετικό κωδικό (sku), διαφορετική φωτογραφία κ.λπ

Τρόποι εισαγωγής
----------------

Τώρα που κατανοούμε τους τύπους προϊόντων μπορούμε να προχωρήσουμε με
τους διαθέσιμους τρόπους καταχώρησης/εισαγωγής τους σε ένα e-shop.

Υπάρχουν κατ'ελάχιστο τρεις διαθέσιμοι τρόποι εισαγωγής προϊόντων οι
οποίοι αναφέρονται παρακάτω με σειρά δυσκολίας :

-   Χειροκίνητη εισαγωγή,

-   Μαζική αυτοματοποιημένη εισαγωγή από αρχείο excel, csv, xml,

-   Εισαγωγή & Συγχρονισμός με ERP ή άλλη εξωτερική βάση δεδομένων

### Χειροκίνητη εισαγωγή

Κατά τη χειροκίνητη εισαγωγή όπως άλλωστε το λέει και το όνομα της,
καλούμαστε να καταχωρήσουμε ένα-ένα τα προϊόντα. Συνήθως τα βασικά
στοιχεία που πρέπει να έχει ο χρήστης στα χέρια του είναι τα ακόλουθα :

-   Κωδικό (SKU)

-   Όνομα προϊόντος

-   Σύντομη περιγραφή

-   Περιγραφή

-   Φωτογραφία ή φωτογραφίες

-   Τιμή

-   Ποσότητα (απόθεμα)

-   Ταξινομία (κατηγορίες / ετικέτες κ.λπ.)

-   Brand

### Μαζική αυτοματοποιημένη εισαγωγή από αρχείο 

Η μαζική αυτοματοποιημένη εισαγωγή από αρχείο πραγματοποιείται με την
βοήθεια :

-   έτοιμων λογισμικών εισαγωγής - που προμηθεύονται και
    > παραμετροποιούνται για τις ανάγκες κάθε ηλεκτρονικού καταστήματος

-   ή custom εφαρμογής που αναπτύσσεται από τον developer σας

Με όποιον και από τους δύο προαναφερόμενους τρόπους υλοποιηθεί η
διαδικασία εισαγωγής προϊόντων, προαπαιτείται η ύπαρξη σωστά δομημένων
αρχείων δεδομένων με τα στοιχεία των προς εισαγωγή προϊόντων.

Ένα τέτοιο αρχείο μπορεί να είναι της μορφής .csv, .xls, .xlsx, .xml ή
άλλη πηγή δεδομένων.

Ταυτόχρονα με το αρχείο δεδομένων, θα πρέπει να υπάρχουν και τα
αντίστοιχα αρχεία πολυμεσικού υλικού (Φωτογραφιών κ.λπ.).

Ιδιαίτερη προσοχή θα πρέπει να δοθεί ώστε, είτε να υπάρχει μία στήλη στο
αρχείο δεδομένων με τα ονόματα των φωτογραφιών (περισσότερες στήλες στην
περίπτωση των πολλαπλών αρχείων φωτογραφιών για κάθε προϊόν) είτε τα
ονόματα των φωτογραφιών να συνδέονται άμεσα με τον κωδικό του κάθε
προϊόντος.

### Εισαγωγή & Συγχρονισμός με ERP ή άλλη εξωτερική Βάση Δεδομένων

Ο τρίτος κατά σειρά τρόπος εισαγωγής είναι ο πιο σύνθετος, αλλά
συγχρόνως και ο πιο αποδοτικός, ειδικά όταν μιλάμε για μεγάλα
ηλεκτρονικά καταστήματα.

Συνήθως οι "γέφυρες διασύνδεσης" κατασκευάζονται εξατομικευμένα και κατά
περίσταση αφού προηγηθεί η κατάλληλη μελέτη αναγκών της κάθε
επιχείρησης.

Το βασικότερο πλεονέκτημα έναντι των άλλων υλοποιήσεων είναι ότι οι
γέφυρες συνεχίζουν να εξυπηρετούν ανάγκες και μετά την πρώτη εισαγωγή
προϊόντων. Βασικά θα μπορούσαμε να πούμε ότι η εισαγωγή των προϊόντων
είναι συνήθως η πιο απλή διαδικασία που εκτελεί μια γέφυρα (εξαρτάται
πάντα από την υλοποίηση).

Οι λειτουργίες της γέφυρας εκτελούνται αυτοματοποιημένα, στο υπόβαθρο
του συστήματος και συντελούν στη συνεχόμενη ανταλλαγή πληροφοριών μεταξύ
του e-shop και του εμπορικού σας προγράμματος.

#### Ενδεικτικά κάποιες ενέργειες που μπορεί να εκτελεί μία γέφυρα, είναι οι εξής : 

-   Συγχρονισμός αποθέματος

-   Ενημέρωση στοιχείων προϊόντων ( Τίτλοι, περιγραφές κ.λπ.)

-   Ενημέρωση παραγγελιών

Ίσως το μοναδικό μειονέκτημα της γέφυρας διασύνδεσης είναι το κόστος
υλοποίησης και συντήρησης της.

1η Μέρα Online
==============

**Κουτρουμάνος Πάρις**

Βρισκόμαστε λοιπόν στην πρώτη ημέρα λειτουργίας ενός eshop!
-----------------------------------------------------------

Ένα μεγάλο ταξίδι για εμάς και την επιχείρηση μας μόλις έχει ξεκινήσει.
Αυτή η μαγική στιγμή όμως δεν είναι τίποτα άλλο παρά μια καλή αρχή. Και
όσο και να μας φαίνεται περίεργο είμαστε στην βάση ενός ψηλού βουνού που
περιμένει να το κατακτήσουμε. Ουσιαστικά είμαστε στο σημείο με
υψόμετρο... μηδέν!

Καταρχάς θα πρέπει να βεβαιωθούμε ότι έχουν υλοποιηθεί όλες οι
συμφωνημένες εργασίες από τον συνεργάτη που ανέλαβε την υλοποίηση.
Επίσης να ελέγξουμε ότι μας έχει δοθεί η ανάλογη πρόσβαση για τις
καθημερινές εργασίες διαχείρισης του eshop μας, αλλά για λόγους
ασφαλείας να μπορούμε να έχουμε πρόσβαση και σε πλήρη διαχείριση όλης
της πλατφόρμας και των υποσυστημάτων που έχουν δημιουργηθεί.

Θα πρέπει να έχουμε φροντίσει να έχει ολοκληρωθεί η εκπαίδευση όλων των
εμπλεκομένων προσώπων, να είναι γνωστά όλα τα κανάλια επικοινωνίας για
την υποστήριξη που πιθανόν να χρειαστούμε και τελευταίο και
σημαντικότερο να έχουμε διασφαλίσει και ελέγξει την ορθή λήψη αντιγράφων
ασφαλείας.

Που είναι λοιπόν οι Πωλήσεις;
-----------------------------

Ναι... δυστυχώς την πρώτη ημέρα λειτουργίας ενός e-shop το πρώτο πράγμα
που θα διαπιστώσουμε είναι ότι δεν το επισκέπτεται κανείς. Εκτός από
εμάς, το προσωπικό μας και πιθανά το στενό μας οικογενειακό περιβάλλον
κανείς δεν θα επισκεφθεί το site μας και κανείς δεν θα βάλει κάποια
παραγγελία.

Στις μηχανές αναζήτησης δεν με βλέπω! Γιατί;
--------------------------------------------

Όταν βγάζουμε ένα web site ή e-shop στον αέρα καταρχάς οι μηχανές
αναζήτησης ακόμα δεν το γνωρίζουν. Δυστυχώς δεν υπάρχει ακόμα σωστός και
ολοκληρωμένος τρόπος να προλογίσεις ένα e-shop με την πλήρη ανάπτυξη
τους στις μηχανές αναζήτησης.

Πρώτα από όλα λοιπόν θα πρέπει να δηλωθεί στις μηχανές αναζήτησης ότι το
e-shop μας, είναι δημοσιευμένο, λειτουργικό και προσβάσιμο από ανθρώπους
και μηχανές. Οι μηχανές αναζήτησης διαθέτουν συνήθως μια πλατφόρμα στην
οποία μπορούμε μέσα από αυτήν να έχουμε από εδώ και πέρα μια πλήρη
εικόνα για το πως βλέπουν οι μηχανές αναζήτησης το δικό μας website.
Αρχικά σε αυτήν την πλατφόρμα θα πρέπει να δηλώσουμε την πλήρη λίστα
όλων των δημοσιευμένων σελίδων του website μας συμπεριλαμβανομένων και
των σελίδων που εμφανίζουν τα προϊόντα μας.\
Μετά από αυτήν την δήλωση η μηχανή αναζήτησης θα αποστείλει έναν
εικονικό επισκέπτη στο site μας (τα γνωστά και ως bots, από το robots)
το οποίο θα ιχνηλατήσει όλο σχεδόν τον ιστότοπο με σκοπό να το
καταχωρήσει στην μηχανή, ώστε αυτή να εμφανίζει τις σελίδες μας στα
σχετικά ερωτήματα. Όλη αυτή η διαδικασία παίρνει αρκετό χρόνο για να
ολοκληρωθεί σε πρώτο επίπεδο, οπότε πρέπει να περιμένουμε αρκετά για
επισκεψιμότητα από οργανικά αποτελέσματα, δηλαδή από επισκέπτες που
βρήκαν ένα link μας στα μη πληρωμένα αποτελέσματα μια μηχανής
αναζήτησης.

**Εκκρεμεί η συνέχεια....**

Διαχείριση παραγγελιών
======================

Εκκρεμεί

Αποστολές προϊόντων
===================

**Γιώργος Σταύροπουλος**

Αποστολές προϊόντων
-------------------

Για να μπορέσουμε να αποστείλουμε τις παραγγελίες μας, θα χρειαστεί να
συνεργαστούμε με μία ή και περισσότερες εταιρείες ταχυμεταφορών, οι
οποίες θα αναλάβουν να παραλαμβάνουν από εμάς τα δέματα και να τα
παραδίδουν στον πελάτη μας.

Προτού όμως μπούμε στην διαδικασία εξεύρεσης συνεργασιών με εταιρείες
ταχυμεταφορών, θα πρέπει να αναλύσουμε τις ιδιαιτερότητες των προϊόντων
μας, καθώς και σε ποιες περιοχές θα αποστέλλονται.

Ανάλυση προϊόντων:
------------------

● Βάρος

● Όγκος (Αν το ογκομετρικό βάρος της αποστολής είναι μεγαλύτερο του
πραγματικού, περιπτώσεις ελαφρών δεμάτων με μεγάλο όγκο, τότε η χρέωση
γίνεται με βάση το ογκομετρικό βάρος. Τα ογκομετρικά βάρη διεθνώς
υπολογίζονται με τη χρήση του ακόλουθου τύπου: Ογκομετρικό Βάρος (σε
κιλά) = (Μήκος x Πλάτος x Ύψος σε εκατοστά) / 5000)

● Διαστάσεις

● Προϊόντα που συγκαταλέγονται σε ειδικές νομοθεσίες (όπλα, κοσμήματα,
ράβδοι χρυσού, κ.ο.κ.)

● Προϊόντα που χρειάζονται ελεγχόμενη θερμοκρασία κατά την μεταφορά
(τρόφιμα, φάρμακα, γενετικό υλικό, καλλυντικά, κ.ο.κ. )

Ανάλυση περιοχών αποστολών:
---------------------------

● Πόλεις

● Χωριά

● Νησιά

● Δυσπρόσιτες περιοχές

● Χώρες Ε.Ε.

● Τρίτες χώρες

Εφόσον θα έχουμε κάνει ανάλυση των παραπάνω παραμέτρων είμαστε έτοιμοι
να κάνουμε την έρευνά μας, με ποιες εταιρείες ταχυμεταφορών θα
συνεργαστούμε.

Πολύ πιθανό να συνεργαστούμε με παραπάνω από μια. Π.χ. αν έχουμε
προϊόντα τα οποία έχουν μεγάλο όγκο ή βάρος μια εταιρεία ταχυμεταφορών
σαφώς δεν συμφέρει οικονομικά σε σχέση με μια μεταφορική, οπότε η
περίπτωση να συνεργαστούμε με μεταφορική εταιρεία είναι ένα πιθανό
σενάριο.

Το ίδιο ισχύει και για αποστολές στο εξωτερικό, όπου μπορούμε να
συνεργαστούμε με μια τρίτη εταιρεία, αν και οι περισσότερες εταιρείες
ταχυμεταφορών πλέον διαθέτουν πλάνα αποστολής για το εξωτερικό.

Το επόμενο στάδιο είναι να ορίσουμε την τιμολογιακή μας πολιτική, βάση
των κανόνων χρέωσης που θα προκύψουν από τις προσφορές που θα έχουμε
λάβει. Στην τιμολογιακή πολιτική θα πρέπει να μετακυλήσουμε το κόστος
των μεταφορικών στον πελάτη ή αν θέλουμε να επιμεριστούμε ένα μέρος
αυτών ώστε να μειώσουμε τα έξοδα αποστολής προς τον πελάτη.

Κάπου εδώ έρχεται η σειρά του προγραμματιστή, για να καταχωρήσει όλους
αυτούς τους κανόνες στην πλατφόρμα του ηλεκτρονικού μας καταστήματος,
ώστε να υπολογίζονται τα μεταφορικά έξοδα ανάλογα με την διαμόρφωση της
παραγγελίας.

Μόλις ολοκληρωθεί η καταχώρηση των κανόνων από τον προγραμματιστή
έρχεται η σειρά των vouchers.

Τι είναι το voucher;
--------------------

Το voucher είναι ένα παρατατικό στοιχείων(συνήθως σε μορφή αυτοκόλλητου,
με γραμμικό κώδικα) όπου αναγράφονται τα στοιχεία του πελάτη και της
παράδοσης. Το voucher μας εξυπηρετεί ώστε να μπορούμε να εντοπίζουμε το
δέμα που έχουμε αποστείλει, που βρίσκεται και σε ποια κατάσταση είναι
π.χ.(επιστροφή, παραδόθηκε, κ.ο.κ.).

Που βρίσκω αυτό το εργαλείο για τα vouchers;
--------------------------------------------

Οι περισσότερες εταιρείες ταχυμεταφορών το παρέχουν δωρεάν εάν είμαστε
εταιρικοί πελάτες.

Παρόλα αυτά υπάρχουν ηλεκτρονικές υπηρεσίες voucher στην αγορά, όπου
μπορούμε να διαχειριστούμε συνολικά τις αποστολές από τα πρακτορεία
ταχυμεταφορών που συνεργαζόμαστε και να έχουμε τον πλήρη έλεγχο των
αποστολών μας. Επίσης υπάρχει δυνατότητα διασύνδεσης με το ERP μας.

Τέλος, οι χρήστες έχουν εξοικειωθεί πλέον με τη λογική του κόστους των
μεταφορικών για την αποστολή παραγγελιών, παρόλα αυτά νιώθουν ότι
«σπαταλάνε» τα χρήματά τους για τα μεταφορικά έξοδα.

Σε αυτή την περίπτωση καλό θα ήταν να σκεφτούμε να εισάγουμε κάποιους
κανόνες και να προσφέρουμε δωρεάν μεταφορικά από κάποιο ποσό και
πάνω(π.χ. πάνω από 50€).

Ένα έξυπνο παράδειγμα είναι να εμφανίζεται στο καλάθι του πελάτη, ότι
για δωρεάν μεταφορικά απομένει Χ ποσό. Αυτή η τακτική έχει ως
αποτέλεσμα, οι υποψήφιοι πελάτες να προβούν σε επιπλέον αγορά προϊόντων
ώστε να καλυφθεί το Χ ποσό και να επωφεληθούν από τα δωρεάν μεταφορικά.

Πληρωμές
========

**Ηλίας Καλλιάφας**

Η αποδοχή πληρωμών από το ηλεκτρονικό μας κατάστημα είναι μία διαδικασία
την οποία καλείται να διαχειριστεί ο ιδιοκτήτης της επιχείρησης σε
συνεργασία με το λογιστή του και το νομικό του σύμβουλο .Σε όλους τους
τρόπους πληρωμών που θα σας αναλύσουμε παρακάτω απαιτείται μία σύμβαση
μεταξύ της επιχείρησης και του φορέα (πχ τράπεζα) πριν να υλοποιηθεί η
διασύνδεση που είναι ένα κομμάτι όπου εμπλέκεται ο developer με την
τράπεζα ή τον εκάστοτε χρηματοπιστωτικό φορέα.

*Χρήσιμη σημείωση*

Πριν ξεκινήσουμε τη διαδικασία θα πρέπει να γνωρίζουμε την Ευρωπαϊκή
νομοθεσία για τις επιστροφές προϊόντων και τις τυχόν απαγορεύσεις .

Πληροφορίες θα βρείτε σε αυτό το
[[σύνδεσμο]{.underline}](https://europa.eu/youreurope/citizens/consumers/shopping/guarantees-returns/index_el.htm)
.

Κατάθεση σε τραπεζικό λογαριασμό
--------------------------------

Η πιο απλή μέθοδος είναι ο πελάτης να μας καταθέσει στον τραπεζικό μας
λογαριασμό το αντίτιμο του προϊόντος ή της υπηρεσίας που έχει αγοράσει
από το ηλεκτρονικό μας κατάστημα και στη συνέχεια εμείς να του το
αποστείλουμε. Για να είναι νόμιμη αυτή η διαδικασία θα πρέπει να έχει
ανοιχτεί ένας εταιρικός τραπεζικός λογαριασμός από την πλευρά του
ιδιοκτήτη της επιχείρησης.Και στις τέσσερις ελληνικές συστημικές
τράπεζες η διαδικασία είναι πάνω-κάτω η ίδια και απαιτεί τη φυσική
παρουσία του ιδιοκτήτη της επιχείρησης σε κάποιο κατάστημα της Τράπεζας
που έχει διαλέξει όπου εκεί να προσκομίσει τα απαραίτητα έγγραφα
ταυτοποίησης που θα του ζητηθούν και να υπογράψει τη σύμβαση με την
τράπεζα .Τα έγγραφα που απαιτούνται ποικίλλουν και μεταβάλλονται
αναλόγως της μορφής της επιχείρησης που έχουμε κάνει έναρξη στην εφορία
και των πόσων ατόμων εμπλέκονται σε αυτήν τη νομική μορφή. Θα πρέπει να
ταυτοποιηθούν από την τράπεζα και η νομική οντότητα (επιχείρηση) και
όλοι οι εμπλεκόμενοι είτε πρόκειται για φυσικά πρόσωπα είτε για άλλες
νομικές οντότητες .

*Χρήσιμη σημείωση*

Το επιπλέον κόστος μεταφοράς χρημάτων από τράπεζα σε τράπεζα βαρύνει
πάντα την επιχείρηση και όχι τον πελάτη γεγονός που είναι πολύ σημαντικό
ειδικά για αγορές με πολύ μικρά ποσά κέρδους.

Αντικαταβολή
------------

Η πλέον διαδεδομένη μέθοδος πληρωμής στην Ελλάδα . Για να μπορούμε να
αποστέλλουμε προϊόντα με αντικαταβολή το μοναδικό που πρέπει να κάνουμε
είναι να υπογράψουμε μία σύμβαση με μία εταιρεία ταχυμεταφορών (courier)
.Η διαδικασία είναι σχετικά απλή αλλά θα πρέπει να μελετήσουμε με
προσοχή τη σύμβαση τα δικαιώματα και τις υποχρεώσεις μας .

Ένα χρήσιμο link για τα δικαιώματά μας μπορούμε να βρούμε στο site της
ΕΕΤΤ (Εθνική Επιτροπή Τηλεπικοινωνιών & Ταχυδρομείων )
[[εδώ](https://www.eett.gr/opencms/opencms/EETT/Consumer/Postal/FAQ/)]{.underline}
.

*Χρήσιμες σημειώσεις*

Θα πρέπει να είμαστε πολύ προσεκτικοί στα εξής

α) Στο κόστος που θα επιβαρύνει τελικά τον πελάτη

β) Στους χρόνους απόδοσης των αντικαταβολων από την κούριερ προς την
επιχείρησή μας

γ) Στο γεγονός πως όπως μέσα από επίσημα στοιχεία προκύπτει ότι το 13%
των ανθρώπων που αγοράζουν αντικαταβολή στην Ελλάδα δεν παραλαμβάνει
ποτέ τα προϊόντα τους.

Σύνδεση με τράπεζα 
------------------

Όπως αναφέραμε και παραπάνω η διαδικασία αποδοχής ηλεκτρονικών πληρωμών
είναι μία διαδικασία που πρέπει να ολοκληρωθεί από τον ιδιοκτήτη της
επιχείρησης πριν έρθει σε επαφή ο developer με τον εκάστοτε πάροχο
ηλεκτρονικών πληρωμών. Για όλες τις ελληνικές τράπεζες απαιτείται η
φυσική παρουσία ιδιοκτήτη ή του διαχειριστή της επιχείρησης και η
προσκόμιση των δικαιολογητικών που θα του ζητηθούν από την τράπεζα .

Για την κάθε μία από τις τέσσερις ελληνικές συστημικές τράπεζες θα
βρείτε Χρήσιμες πληροφορίες και οδηγίες στα παρακάτω link.

1.  Εθνική Τράπεζα υπηρεσία i-bank e-commerce
    > [[πληροφορίες]{.underline}](https://www.nbg.gr/el/corporate/cards/products-services/e-commerce)

2.  Alpha Bank υπηρεσία Alpha e-commerce
    > [[πληροφορίες]{.underline}](https://www.alpha.gr/el/epixeiriseis/myalpha/ilektroniko-emporio/alpha-e-commerce?gclid=CjwKCAjw5Ij2BRBdEiwA0Frc9cxQHStSRZILDDIJSWWKoQwY6AZ6Xkz_pn_kqCpU3MY-13dyuwmQBhoCW9gQAvD_BwE)

3.  Eurobank υπηρεσία Eurobank e-commerce
    > [[πληροφορίες]{.underline}](https://www.eurobank.gr/el/business/ilekronikes-upiresies/ilektronikes-upiresies/upiresies-kai-pliromes/eisprakseis-se-e-shop/e-commerce)

4.  Πειραιώς υπηρεσία epos paycenter
    > [[πληροφορίες]{.underline}](https://www.piraeusbank.gr/el/epiheiriseis-epaggelmaties/e-shop)

Εταιρείες ηλεκτρονικής τραπεζικής( Viva Wallet ,stribe, PayPal )
----------------------------------------------------------------

Όλες οι παραπάνω εταιρείες παρέχουν αντίστοιχες υπηρεσίες με τις φυσικές
τράπεζες με την διαφορά ότι η όλη διαδικασία γίνεται ηλεκτρονικά . Όλες
οι παραπάνω εταιρείες ηλεκτρονικών τραπεζικών υπηρεσιών είτε στην αρχή
είτε μετά από λίγο καιρό θα ζητήσουν όλα τα απαιτούμενα έγγραφα
ταυτοποίησης της νομικής μας οντότητας (επιχείρησης) .Η διαδικασία είναι
σχετικά απλή και γίνεται εξ ολοκλήρου online χρήσιμα link για τις
διαδικασίες και τα δικαιολογητικά θα βρείτε παρακάτω.

1.  Viva wallet
    > [[Πληροφορίες]{.underline}](https://support.vivawallet.com/hc/el/articles/360001352805-%CE%A0%CF%8E%CF%82-%CE%BC%CF%80%CE%BF%CF%81%CF%8E-%CE%BD%CE%B1-%CE%B4%CE%B7%CE%BC%CE%B9%CE%BF%CF%85%CF%81%CE%B3%CE%AE%CF%83%CF%89-%CE%B5%CE%BD%CE%B1-%CE%BB%CE%BF%CE%B3%CE%B1%CF%81%CE%B9%CE%B1%CF%83%CE%BC%CF%8C-)

2.  Stripe
    > [[πληροφορίες]{.underline}](https://stripe.com/en-gr?utm_campaign=paid_brand-GR_en_Search_Brand_Stripe-7865287433&utm_medium=cpc&utm_source=google&ad_content=394300264014&utm_term=stripe&utm_matchtype=p&utm_adposition=&utm_device=c&gclid=CjwKCAjw5Ij2BRBdEiwA0Frc9cY6_5HgnGU0k-u84OPrqKiAKkn_CMzh0iYGVEdBFc-TVXVqbi9EURoCbDEQAvD_BwE)
    > και
    > [[δικαιολογητικά]{.underline}](https://support.stripe.com/questions/business-verification-documents-for-european-australian-and-new-zealander-accounts)

3.  Paypal
    > [[πληροφορίες]{.underline}](https://www.paypal.com/gr/webapps/mpp/merchant?gclsrc=aw.ds&gclid=CjwKCAjw5Ij2BRBdEiwA0Frc9QWe-UUpMbxwYyT2CUAFHkoIf1PKo5bh1fI1OQovNdX786rY7HpvdBoCkSgQAvD_BwE&gclsrc=aw.ds)

Ειδικά για το PayPal θα πρέπει να αναφέρουμε ότι τα απαιτούμενα
δικαιολογητικά δεν μας τα ζητάνε από την αρχή της ενάρξεως του
επαγγελματικού λογαριασμού μας αλλά μόλις φτάσουμε ένα όριο συναλλαγών
(1800€ τελευταία ενημέρωση) όπου μετά θα πρέπει να στείλουμε όλα τα
απαραίτητα δικαιολογητικά και τις αιτήσεις στα αγγλικά !

Υποχρεώσεις developer 
---------------------

Αφού ολοκληρώσουμε τη διαδικασία είτε με την τράπεζα (φυσική ή
ηλεκτρονική) είτε με την εταιρεία ταχυμεταφορών courier ο developer θα
πρέπει σε συνεννόηση με το φορέα ηλεκτρονικών (ή φυσικών) συναλλαγών να
ενσωματώσει τη μέθοδο πληρωμών στο ηλεκτρονικό κατάστημα να την
παραμετροποίηση ( να ενσωματώσει τυχόν κόστη κλπ στο καλάθι αγορών) και
να δοκιμάσει την εύρυθμη λειτουργία του συστήματος .

Αποθέματα
=========

**Γιάννης Θεοδωρόπουλος**

Το πώς διαχειριζόμαστε και παρακολουθούμε τα αποθέματα του ηλεκτρονικού
μας καταστήματος είναι μια σημαντική διαδικασία που πρέπει υλοποιηθεί
σωστά για να αποφύγουμε μελλοντικά προβλήματα όπως, απώλεια εσόδων,
διπλές καταχωρήσεις κλπ.

Ο ενδεδειγμένος τρόπος για την σωστή διαχείριση των αποθεμάτων είναι η
παρακολούθηση/ενημέρωση τους από ένα μόνο κανάλι ώστε να αποφεύγονται
λάθη και πιθανά προβλήματα, για να το κάνουμε αυτό πρέπει να γίνει
διασύνδεση του (ERP εφόσον χρησιμοποιούμε) με το ηλεκτρονικό μας
κατάστημα.

Στην περίπτωση που έχετε φυσικό κατάστημα/τα ή και χονδρική πώληση και
χρησιμοποιείται κάποιο εμπορικό πρόγραμμα διαχείρισης
αποθήκης-τιμολόγησης (ERP) και έχετε και ηλεκτρονικό κατάστημα για να
είναι τα αποθέματα σας ενημερωμένα στο ηλεκτρονικό κατάστημα πρέπει

-   Οι παραγγελίες που λαμβάνονται στο ηλεκτρονικό μας κατάστημα να
    > ενημερώνουν το (ERP) ώστε να προετοιμάζονται και να τιμολογούνται
    > από το (ERP) και να αφαιρείται η ποσότητα του προϊόντος για την
    > αποφυγή του φαινομένου overselling.

-   Όταν ολοκληρώνεται μια παραγγελία η οποία προέρχεται από το
    > ηλεκτρονικό κατάστημα το (ERP) να ενημερώνει το ηλεκτρονικό σας
    > κατάστημα.

-   Όταν κάνετε μια πώληση από το φυσικό σας κατάστημα το (ERP) να
    > ενημερώνει άμεσα το ηλεκτρονικό σας κατάστημα ώστε να αφαιρεί την
    > ποσότητα του είδους που πουλήθηκε από το ηλεκτρονικό κατάστημα.

-   Με την προσθήκη νέων προϊόντων στο (ERP) αυτόματα να προστίθενται
    > και στο ηλεκτρονικό μας κατάστημα (εφόσον το επιθυμείτε αυτό
    > μπορεί να αυτοματοποιηθεί και να γίνεται για όλα τα προϊόντα ή
    > επιλεκτικά).

-   Οι τιμές πώλησης εφόσον είναι ίδιες στο φυσικό και στο ηλεκτρονικό
    > κατάστημα να ενημερώνονται στο (ERP) και κατόπιν να περνάνε
    > αυτόματα οι νέες τιμές στο ηλεκτρονικό κατάστημα, φυσικά πρέπει να
    > παρέχεται η δυνατότητα για διαφορετικές ανά προϊόν/κατάστημα.

Για να έχουμε την πλήρη ενοποίηση του καταλόγου των προϊόντων σας όπως
αναφέρω παραπάνω πρέπει να γίνει πλήρης διασύνδεση μεταξύ του ERP και
του ηλεκτρονικού μας καταστήματος.

Αν επιλέξουμε να κάνουμε μερική διασύνδεση του (ERP) με το ηλεκτρονικό
μας κατάστημα θα αναγκαστούμε να κάνουμε κάποιες από τις ίδιες εργασίες
δύο φορές και εκεί υπάρχει πιθανότητα να κάνουμε κάποιο λάθος ή να
ξεχάσουμε να κάνουμε μια οι περισσότερες ενημερώσεις στο ηλεκτρονικό μας
κατάστημα ή στο ERP.

Αν δεν ενοποιήσουμε το (ERP) με το ηλεκτρονικό σας κατάστημα όλες οι
παραπάνω διαδικασίες θα πρέπει να γίνονται στο (ERP) και στο ηλεκτρονικό
μας κατάστημα ξεχωριστά κάθε φορά που γίνεται μια πώληση, μεταβάλλεται η
τιμή ενός προϊόντος, ή προστίθενται νέα προϊόντα.

Δηλαδή, αλλάζει τιμή ενός προϊόντος, κάνουμε χειροκίνητα την αλλαγή στο
(ERP) και το ίδιο πρέπει να κάνουμε στο διαχειριστικό του ηλεκτρονικού
καταστήματος.

Πουλάμε ένα προϊόν από το φυσικό μας κατάστημα, πηγαίνουμε στο
διαχειριστικό του ηλεκτρονικού καταστήματος και μειώνουμε την ποσότητα
του συγκεκριμένου προϊόντος.

Στην περίπτωση που δεν διαθέτουμε πρόγραμμα διαχείρισης
αποθήκης-τιμολόγησης (ERP) όλα τα παραπάνω τα κάνουμε από το
διαχειριστικό του ηλεκτρονικού μας καταστήματος (προσθήκη προϊόντων,
αλλαγές τιμών, μεταβολές αποθεμάτων κλπ) εκτός από την έκδοση των
φορολογικών παραστατικών.

Λεκτικά διαθεσιμότητας
----------------------

Σημαντικό είναι επίσης να υπάρχει σαφής ένδειξη με την εικόνα της
διαθεσιμότητας των προϊόντων στο ηλεκτρονικό μας κατάστημα. Τα λεκτικά
διαθεσιμότητας μεταβάλλονται από το διαχειριστικό του e-shop ή απο το
ERP αν έχει γίνει σύνδεση, συνήθως γίνεται με τους παρακάτω τρόπους:

-   Χειροκίνητα από τον διαχειριστή του e-shop

-   Αυτοματοποιημένα με βάση την ποσότητα του προϊόντος ή και με άλλους
    > τρόπους που μπορούν να οριστούν.

παρακάτω αναλύονται τα πιο συνηθισμένα λεκτικά.

### Αμεσα διαθέσιμο

Σημαίνει ότι έχουμε το προϊόν στην αποθήκη μας, σε καμία περίπτωση δεν
πρέπει αναφέρεται άμεσα διαθέσιμο σε προϊόντα που δεν έχουμε διαθέσιμα.
Σε μια τέτοια περίπτωση αν παραγγείλει ένας πελάτης το προϊόν και δεν το
έχουμε για να το παραδώσουμε χάνουμε την αξιοπιστία μας και το
πιθανότερο είναι να χάσουμε και την πώληση γιατί ο πελάτης θα απευθυνθεί
σε άλλο κατάστημα όπου θα το βρει πραγματικά διαθέσιμο.

### Παράδοση σε x μέρες

Σε αυτή την περίπτωση η ημέρες που θα αναγράφονται πρέπει να είναι
πραγματικές π.χ. δεν βάζουμε σε όλα 3 ή 5 ημέρες αν δεν γνωρίζουμε από
πριν αν ο προμηθευτής μας είναι σε θέση να μας παραδώσει το προϊόν στις
ημέρες που έχουμε ορίσει. Η σωστή πρακτική είναι να γνωρίζουμε σε πόσες
ημέρες θα το έχουμε ώστε να το παραδώσουμε και αυτές βάζουμε.

### Κατόπιν παραγγελίας

Συνήθως είναι ένα λεκτικό που βάζουμε σε προϊόντα που δεν έχουμε
διαθέσιμα χωρίς απόθεμα στην αποθήκη μας, δεν έχουμε σκοπό να τα
προμηθευτούμε αλλά αν κάποιος το θέλει μπορεί να το παραγγείλει και θα
τον εξυπηρετήσουμε. Υπάρχει και η περίπτωση να μην έχουμε σαφή ένδειξη
για το πότε θα τα παραλάβουμε, όπως και να έχει σε αυτή την περίπτωση
εφόσον πρώτα μάθουμε από τον προμηθευτή αν και πότε μπορούμε να έχουμε
το προϊόν καλό είναι να ενημερώσουμε τον υποψήφιο πελάτη για το αν και
πότε μπορούμε να του παραδώσουμε.

### Βάλε το email σου και θα ενημερωθείς όταν παραλάβουμε

Αυτό το λεκτικό αφορά προϊόντα που έχουμε παραγγείλει από τον προμηθευτή
μας τα περιμένουμε να τα παραλάβουμε αλλά δεν γνωρίζουμε το πότε. 'Ετσι
δίνουμε την δυνατότητα στον υποψήφιο βάζοντας το email του να ενημερωθεί
με ένα μήνυμα όταν παραλάβουμε αυτά τα προϊόντα.

### Προπαραγγελία

Αυτό είναι ένα λεκτικό που χρησιμοποιούμε για προϊόντα που γνωρίζουμε
την ημερομηνία διάθεσης του δεν είναι ακόμα διαθέσιμα και ο προμηθευτής
σε κάποιες περιπτώσεις μπορεί να προσφέρει και κάποιο δώρο μαζί με το
προϊόν εφόσον κάποιος το προπαραγγείλει. Πρόκειται για μια πρακτική που
χρησιμοποιούν κυρίως μεγάλα brands για να προσελκύσουν πελάτες

Η σωστή πρακτική είναι τα παραπάνω λεκτικά διαθεσιμότητας να
απεικονίζονται στη σελίδα κάθε προϊόντος, επίσης στο ηλεκτρονικό μας
κατάστημα πρέπει να εμφανίζονται και οι σχετικές με τα λεκτικά
διευκρινίσεις-επεξηγήσεις.

O καθορισμός πολιτικής αποθεμάτων π.χ. να ορίζουμε ένα ελάχιστο stock
ώστε όταν το προϊόν φτάσει σε αυτό να προβούμε σε παραγγελία για να
καλύψουμε πιθανές ανάγκες ή να προβλέψουμε την αύξηση της ζήτησης ενός
προϊόντος ώστε να διατηρήσουμε την απαραίτητη επάρκεια.

Metrics
=======

Ορισμός
-------

Με τον καθιερωμένο όρο Metrics, ονομάζουμε (στην Αγγλική γλώσσα), όλες
τις μετρήσεις, ποσοτικές και ποιοτικές, που κάνουμε σε ένα website ή ένα
e-shop και από τις οποίες μπορούμε να πάρουμε τιμές για κάθε ιδιότητα
του. Συχνά ακούμε να αναφέρονται στο όρο αυτόν με την λέξη "στατιστικά"
ή οποία είναι δεν είναι ακριβής.

Με τις μετρήσεις λοιπόν μπορούμε να δούμε την τιμή κάθε συγκεκριμένης
ιδιότητας. Στο διαδίκτυο και ειδικά στους διαδικτυακούς τόπους υπάρχουν
ιδιότητες που έχουν καθιερωθεί, όπως ο αριθμός των μοναδικών χρηστών σε
συγκεκριμένο χρόνο, αλλά μπορούμε και να ορίσουμε δικές μας ιδιότητες
που οι τιμές τους εξυπηρετούν συγκεκριμένες ανάγκες.

Οι μέτρηση των ιδιοτήτων δημιουργούν τις αναφορές (reports) τις οποίες
μπορούμε να δημιουργούμε για συγκεκριμένα χρονικά διαστήματα και με τι
οποίες μπορούμε να δούμε και να μελετήσουμε την εξέλιξη τους στο χρόνο.

Εργαλεία και πλατφόρμες μετρήσεων 
---------------------------------

Υπάρχουν αρκετά εργαλεία μέτρησης για το eshop ή το website μας τα οποία
στηρίζονται σε στις εξής κατηγορίες:

α) Υπάρχουν εργαλεία μετρήσεων που στηρίζονται στον server που
χρησιμοποιούμε για την φιλοξενία του διαδικτυακού μας τόπου,

β) υπάρχουν εκείνα που λαμβάνουν τιμές μέσα από το σύστημα διαχείρισης
που έχουμε επιλέξει να στήσουμε πx το eshop μας και τέλος

γ) υπάρχουν και οι εξωτερικές πλατφόρμες μέτρησεις, όπου με την προσθήκη
μερικών γραμμών κώδικα στις σελίδες μας αναλαμβάνουν τις μετρήσεις αλλά
και την περαιτέρω σύνθεση και σύγκριση όλων των αναφορών που
δημιουργούνται.

Η σημασία των μετρήσεων
-----------------------

Η μετρήσεις αποτελούν ένα πολύ σημαντικό εργαλείο για την κατανόηση της
πορείας και της απόδοσης ενός eshop καθώς με αυτές καταλήγουμε σε μια
σειρά από συμπεράσματα με τα οποία μπορούμε να πάρουμε καλύτερες
επιχειρηματικές αποφάσεις για την πορεία και τις κινήσεις που αφορούν το
eshop μας ή το site μας. Εύκολα μπορούμε να φανταστούμε πχ ότι βάση των
μετρήσεων απόδοσης των καναλιών διαφήμισης που έχουμε αρχικά επιλέξει
μπορούμε να καταλήξουμε στο πως θα διανείμουμε το διαφημιστικό μας
προϋπολογισμό. Ή ακόμα η απόδοση των πωλήσεων ανά κατηγορία προϊόντων
μας δείχνει ποια προϊόντα έχουν μεγάλη κυκλοφοριακή ταχύτητα είδους και
έτσι να μπορούμε να χρονοπρογραμματίσουμε καλύτερα τις παραγγελίες στον
προμηθευτή μας.

Το κομμάτι των μετρήσεων είναι μια από τις πιο σημαντικές και μεγάλες
ενότητες που θα μας απασχολήσουν εφόσον εισέλθουμε στο χώρο των
διαδικτυακών πωλήσεων και της διαδικτυακής προώθησης την επιχείρηση μας.
Απαιτεί μελέτη, γνώση, αρκετά μαθηματικά και πολλές φορές την βοήθεια
και την συμβολή ειδικών του χώρου.

Συντήρηση
=========

**Πάρης Κουτρουμάνος, Κώστας Γιαννόπουλος**

Τεχνική συντήρηση ενός E-shop μετά το πέρας των εργασιών κατασκευής
-------------------------------------------------------------------

Μετά το πέρας της κατασκευής ενός e-shop και με την έναρξη της
λειτουργίας του, ένα από τα θέματα που θα κληθούμε να αντιμετωπίσουμε
είναι η Συντήρηση του και η Τεχνική Υποστήριξη.

Με τον όρο συντήρηση εννοούμε όλες εκείνες τις εργασίες που απαιτούνται
ώστε ένα website ή ένα e-shop να λειτουργεί πάντα απρόσκοπτα, να είναι
ενημερωμένο το λογισμικό με το οποίο έχει φτιαχτεί, να είναι ασφαλές
απέναντι από κακόβουλες επιθέσεις και να μπορούμε εύκολα και ανώδυνα να
το επαναφέρουμε μετά από οποιαδήποτε βλάβη. Όλες αυτές οι εργασίες
αποτελούν ουσιαστικά αυτό που ονομάζουμε "εργασίες συντήρησης".

Ας δούμε πιο αναλυτικά αυτές τις εργασίες:

**Monitoring:** Είναι η συνεχής παρακολούθηση της καλής λειτουργίας του
website/e-shop, καθώς και όλων των λειτουργιών που έχουν υλοποιηθεί. Για
την υπηρεσία παρακολούθησης υιοθετούμε είτε αυτόματα είτε και
χειροκίνητα σενάρια ελέγχου. Μπορεί λοιπόν να παρακολουθούμε την
λειτουργία ενός site δηλώνοντας το σε κάποια ειδική πλατφόρμα η οποία
ελέγχει σε τακτά χρονικά διαστήματα εάν αυτό είναι «ζωντανό», είναι
δηλαδή σε λειτουργία και σε περίπτωση που για κάποιο λόγο, πχ μιας
βλάβης του server στον οποίο φιλοξενούμε την εγκατάσταση μας, η
πλατφόρμα αυτή μας στέλνει μια ενημέρωση με ένα e-mail ή ένα sms για
κάθε μεταβολή της κατάστασης. Έτσι μπορούμε να επέμβουμε άμεσα και να
αποκαταστήσουμε την όποια βλάβη χωρίς να χάσουμε πολύτιμο χρόνο.

Υπάρχουν όμως και οι χειροκίνητες ενέργειες που πρέπει να κάνουμε για
τον έλεγχο καλής λειτουργίας σε τακτά χρονικά διαστήματα και αφορούν
στις διάφορες εργασίες που κάνει η πλατφόρμα μας όπως για παράδειγμα την
ορθή αποστολή e-mail μετά από κάθε παραγγελία ενός πελάτη.

**Ενημέρωση και αναβάθμιση λογισμικού (Software Updates):** Τα websites
και κατ' επέκταση τα e-shops δεν είναι λευκές συσκευές που δουλεύουν
συνεχόμενα για πολύ καιρό χωρίς καμία επέμβαση από πλευράς του χρήστη.
Οι διαδικτυακοί τόποι αποτελούνται από ένα μεγάλο αριθμό πακέτων
λογισμικού τα οποία είτε για λόγους βελτιστοποίησης, είτε για λόγους
ασφαλείας, εκδίδουν αρκετά συχνά νέες εκδόσεις τις οποίες είμαστε
υποχρεωμένοι να εγκαταστήσουμε εκ νέου (updates) αντικαθιστώντας τις
παλιές. Σε ένα σύγχρονο e-shop αυτό μπορεί να είναι απαιτητό να γίνεται
πολύ συχνά.

Οι εργασίες ενημέρωσης και αναβάθμισης πρέπει να σχεδιάζονται προσεκτικά
αφενός για το πότε θα γίνουν, γιατί πρέπει όλα τα επιμέρους λογισμικά να
είναι συμβατά μεταξύ τους, και αφετέρου απαιτούν μια προεργασία ώστε σε
περίπτωση μη επιτυχημένης ενημέρωσης να μπορούμε να γυρίσουμε πίσω στην
πιο ασφαλής και λειτουργική έκδοση χρησιμοποιώντας ένα υγιές αντίγραφο
ασφαλείας όπως θα αναλύσουμε παρακάτω.

**Αντίγραφα Ασφαλείας (Backup):** Μια από τις κρισιμότερες εργασίες
συντήρησης είναι η λήψη αντιγράφων ασφαλείας της εγκατάστασης μας. Τα
e-shops είναι συστήματα λογισμικού που αποτελούνται ουσιαστικά από
αρχεία. Αυτά τα αρχεία περιέχουν είτε το λογισμικό με το οποίο έχουμε
δημιουργήσει το e-shop μας, είτε όλα τα δεδομένα (αυτό που ονομάζουμε
βάση δεδομένων) που αποθηκεύονται είτε από τους διαχειριστές είτε από
τους χρήστες/πελάτες όταν πχ προσθέτουν ένα νέο είδος προς πώληση, είτε
βάζουν μια παραγγελία αντίστοιχα. Καταλαβαίνουμε λοιπόν ότι είναι αρκετά
σημαντικό να έχουμε αντίγραφα ασφαλείας κάθε στιγμή ή όσο πιο κοντά
χρονικά σε οποιαδήποτε κρίσιμη στιγμή τα χρειαστούμε. Εάν για
παράδειγμα, το e-shop μας πάθει μια βλάβη ή δεχθούμε μια κακόβουλη
επίθεση θα πρέπει να έχουμε ένα πρόσφατο αντίγραφο για να το
εγκαταστήσουμε εκ νέου και να βάλουμε ξανά το e-shop σε λειτουργία. Το
θέμα των αντιγράφων ασφαλείας είναι αρκετά μεγάλο και σημαντικό καθώς τα
σενάρια που υπάρχουν για τον τρόπο, την συχνότητα, τον έλεγχο και την
φύλαξη αυτών των αντιγράφων είναι πάρα πολλά και ανάλογα με τις ανάγκες
μας αλλά και το κόστη πρέπει να διαλέξουμε το βέλτιστο με μεγάλη
προσοχή.

**Έλεγχοι ασφαλείας:** Ένα άλλο επίσης πρόβλημα που αντιμετωπίζουν όλα
τα σύγχρονα συστήματα λογισμικού είναι οι εξωτερικές κακόβουλες
επιθέσεις που μπορούν να δεχθούν οι οποίες θα επηρεάσουν την εύρυθμη
λειτουργία τους. Ένα πρώτο παράδειγμα επίθεσης είναι να δεχθεί το e-shop
μας μια ξαφνική, μεγάλη αλλά τεχνητή επισκεψιμότητα με αποτέλεσμα το
σύστημα μας να καταρρεύσει και να βγει εκτός λειτουργίας από
υπερφόρτωση. Μια άλλη περίπτωση και πιο συνηθισμένη είναι η διείσδυση
στα αρχεία του συστήματος μας με σκοπό την εγκατάσταση κακόβουλου
λογισμικού που μπορεί να μας «κλέβει» πολύτιμα δεδομένα ή να
χρησιμοποιεί τους πόρους του συστήματος μας για κάποια παράνομη εργασία
όπως πχ ή αποστολή εκατομμυρίων μηνυμάτων spam. Σε κάθε περίπτωση πρέπει
να αναπτυχθεί ένα σενάριο προστασίας και συνεχών ελέγχων ασφαλείας για
την αποτροπή κάθε πιθανού κινδύνου.

Εν κατακλείδι, ένα e-commerce site είναι ένα πολυσύνθετο δυναμικό
σύστημα που η συνεχής επίβλεψη και συντήρηση του είναι αναγκαία και
υποχρεωτική.

Υποστήριξη
==========

Με τον όρο υποστήριξη ιστοσελίδων και e-shops εννοούμε όλες εκείνες τις
ενέργειες που πραγματοποιούνται [έπειτα από αίτημα του
πελάτη]{.underline} και αφορούν υπηρεσίες επίλυσης προβλημάτων που
προκύπτουν από την χρήση, λειτουργία και διαχείριση μιας ιστοσελίδας ή
ενός ηλεκτρονικού καταστήματος.

Σε αυτό το σημείο πρέπει να σημειωθεί ότι η υπηρεσία υποστήριξης,
δύναται να συμπεριλαμβάνεται σε ένα συμβόλαιο τεχνικής συντήρησης μιας
οντότητας (ιστοσελίδα, e-shop) χωρίς όμως αυτό να είναι απαραίτητο.

Τόσο στην περίπτωση που η τεχνική υποστήριξη περιλαμβάνεται ως υπηρεσία
σε κάποιο συμβόλαιο τεχνικής συντήρησης όσο και στην περίπτωση που
παρέχεται μέσω κάποιο αυτόνομου συμβολαίου, θα πρέπει να αναφέρονται
κατ΄ελάχιστον τα εξής :

-   το είδος των εργασιών που περιλαμβάνει

-   τις διαθέσιμες ανθρωποώρες ανά μήνα

-   τον χρόνο απόκρισης

-   τον τρόπο που θα υποβάλλονται τα αιτήματα (ticketing system, e-mail
    > κ.λπ.)

Για την καλύτερη κατανόηση του όρου τεχνική υποστήριξη μπορούμε να δούμε
κάποια ενδεικτικά παραδείγματα παρακάτω :

Παροχή υποστήριξης για :

-   επεξεργασία φωτογραφιών

-   προσθήκη προϊόντος

-   προσθήκη άρθρου

-   προσθήκη κατηγορίας / υποκατηγορίας

-   ρύθμιση e-mail λογαριασμου

-   social media

-   κ.λπ.
